# -*- mode: mandoku-view; -*-
#+TITLE: 東里集
#+DATE: 2015-08-25 00:19:18.912683
#+PROPERTY: ID KR4e0090
#+PROPERTY: BASEEDITION WYG    
#+PROPERTY: JUAN 續集卷十四
<pb:KR4e0090_WYG_042-1a>¶
欽定四庫全書¶
　東里續集巻十四　　　　明　楊士奇　撰¶
　　序¶
　　　讀杜愚得序¶
李杜正宗大家也太白天才絶出而少陵卓然上繼三¶
百十一篇之後盖其所存者唐虞三代大臣君子之心¶
而愛君憂國傷時閔物之意徃徃出於變風變雅者所¶
遭之時然也其學博而識髙才大而思逺雄深閎偉渾¶
<pb:KR4e0090_WYG_042-1b>¶
涵精詣天機妙用而一由於性情之正所謂詩人以来¶
少陵一人而已世之註杜多矣淺者或陋深者或鑿不¶
足以究杜之心㣲辭奥義盖有汨而不白者焉虞文靖¶
公集取其近體百餘篇為之註盖得杜之心而長篇短¶
章闗乎世道之大者未徧及也剡單復陽元用志於杜¶
而不足於前註遂以所自得亦為之註考事究㫖必歸¶
於當其疑不可通者闕之凡十八巻名讀杜愚得簡直¶
眀白要其得杜之心為多陽元洪武中為漢陽湖泊官¶
<pb:KR4e0090_WYG_042-2a>¶
謀刻以傳未有所遇而卒武昌丁鶴年重其書從其家¶
求得遺稿欲成陽元之志又未有遇前三十餘年余過¶
武昌鶴年以屬余及張從善余時未暇録而心恒不忘¶
比與訓導嚴頥語及之頥曰江隂之善慶兄弟清尚務¶
義喜為詩嘗刻當時名人所作以傳此其無難者遂求¶
從善所録本証之不數月頥書来言刻完求序何其成¶
之速也事固各有遇然今之遇如善慶求十一於千百¶
不易得也論者謂杜集詩之大成以其兼備衆體也文¶
<pb:KR4e0090_WYG_042-2b>¶
靖亦言學杜則無徃而不在善慶斯舉非徒不泯陽元¶
之用心其於學杜者有助益焉遂書為序¶
　　　杜律虞註序¶
律詩非古也而盛於後世古詩三百篇皆出乎情而和¶
平㣲婉可歌可詠以感發人心何有所謂法律哉自屈¶
宋下至漢魏及郭景純陶淵明尚有古詩人之意顔謝¶
以後稍尚新竒古意雖衰而詩未變也至沈宋而律詩¶
出號近體於是詩法變矣律詩始盛於開元天寳之際¶
<pb:KR4e0090_WYG_042-3a>¶
當時如王孟岑韋諸作者猶皆雍容蕭散有餘味可諷¶
詠也若雄深渾厚有行雲流水之勢冠冕佩玉之風流¶
出胸次從容自然而皆由夫性情之正不局於法律亦¶
不越乎法律之外所謂從心所欲不踰矩為詩之聖者¶
其杜少陵乎厥後作者代出雕鎪鍛鍊力愈勤而格愈¶
卑志愈篤而氣愈弱盖局於法律之累也不然則叫呼¶
叱咤以為豪皆無復性情之正矣夫觀水者必于海登¶
髙者必于嶽少陵其詩家之海嶽歟百年之前趙子昻¶
<pb:KR4e0090_WYG_042-3b>¶
虞伯生范徳機諸公皆擅近體亦皆宗於杜伯生嘗自¶
比漢庭老吏謂深於法律也又嘗取杜七言律為之註¶
釋伯生學廣而才髙味杜之言究杜之心盖得之深矣¶
觀其題桃樹一篇自前輩以謂不可解而伯生發眀其¶
㫖瞭然仁民愛物以及夫感歎之意非深得於杜乎或¶
疑此編非出於虞盖謂歐陽原功所撰墓碑不見録也¶
伯生以道學文章重當世碑之所録取其大而畧其小¶
故録此未足以見伯生然必伯生能為此也此篇舊未¶
<pb:KR4e0090_WYG_042-4a>¶
有刻本江隂朱善繼嘗刻單陽元讀杜愚得其子熊得¶
此編又請於父而刻之吾聞熊有孝行固其克承父志¶
歟¶
　　　廬陵李伯葵先生詩集序¶
余童丱侍陳心吾先生入郡城時郡中儒師耆老多在¶
日過從相樂李伯葵先生年最少諸老出伯葵恒獨留¶
毎出所作詩介陳先生評余時未有知也而見陳先生¶
愛玩稱賞之不厭伯葵出余私請焉陳先生曰衆意凡¶
<pb:KR4e0090_WYG_042-4b>¶
陋伯葵獨志髙古衆窘跼蹐伯葵獨舒徐有餘且其進¶
未可量也余心識之陳先生沒余益壯而不至郡城者¶
二十年獨時時聞徃来傳誦伯葵之詩心益慕之又二¶
十年再見於南京相握手月餘先生雖蒼顔白顛而矩¶
度雍容言論雅則乃其意恒慨歎前輩之逺而不能忘¶
焉於是得觀其平生所賦益多嗈乎金石之和也瑲乎¶
佩玉之清也&KR0684;乎興寄之逺也渾乎古意之猶存也盖¶
先生學富而志篤意廣而才髙一芥塵俗不得入其靈¶
<pb:KR4e0090_WYG_042-5a>¶
臺丹府間是以其詩之昌也先生懐仁秉義蹈履以正¶
所居郡城之北安澹適而避榮名雖其子貴顯而角巾¶
布袍于于然入則集其子弟及鄉之俊秀談道終日或¶
天清景和則出偕幽人貞士遨嬉溪山泉石超然自得¶
於埃氛之表也而吉之為守貳以下欲有所問政者皆之¶
焉以及四方之縉紳名人過吉欲有所致禮者皆之焉¶
嗚呼吉自諸老淪謝惟伯葵先生巋然獨存今又捐舘¶
五六年吉之士其能忘先生者哉先生蚤嵗之詩陳先¶
<pb:KR4e0090_WYG_042-5b>¶
生嘗序之今其子河南左布政使昌祺併集中嵗以後¶
之詩将刻之又屬予序予蚤知敬先生而與昌祺同朝¶
相知三十年昌祺自登髙科歴朝署出長大藩寛厚亷¶
潔卓然名臣固先生之教也序其可辭乎¶
　　　通鑑綱目集覽正誤序¶
朱文公因司馬文正資治通鑑作綱目五十九巻大書¶
為綱分註為目其書則孔子作春秋之義以正人心植¶
世教有助於治道者也分註既詳而其言與事或出於¶
<pb:KR4e0090_WYG_042-6a>¶
深僻有非淺尠所能遽通昔王行卿嘗著集覽以便學¶
者其意善矣然其間不無文選蹲鴟之陋亡友右春坊¶
賛善陳濟伯載為正其謬誤四百餘事名曰集覽正誤¶
伯載學博識端於此書致力勤而歴年多考據精切殆¶
無餘憾有助於綱目者也其書故藏予家近陪太師英¶
國公在史舘間論及綱目書公益深歎集覽之誤因出¶
伯載所著公閱而是之曰冝廣其傳遂取梓行之嗟乎¶
綱目有闗治道之書也伯載此編誠不可無者太師公¶
<pb:KR4e0090_WYG_042-6b>¶
勲徳大臣好賢重儒之有素而圖其不泯所存厚矣士¶
君子有志尊主庇民之道而欲稽古以擴充焉者是編¶
豈小補之哉予深嘉之故為序諸簡首¶
　　　蠖闇集序¶
為學不求諸經為教不本諸經皆茍焉而已經者聖人¶
之精也不明諸經則不達聖人之道然世未嘗無學者¶
惟善教者難遇也元之世江右經師為四方所推服五¶
經皆有専門精深明徹講授外各有著書以恵来學當¶
<pb:KR4e0090_WYG_042-7a>¶
時齊魯秦蜀之士道川陸奔走數千里以来受業者前¶
後相望迨國朝龍興江右老師宿儒徃徃多在學者有¶
所依歸如南昌包魯伯傅拱辰臨江梁孟敬胡行簡廬¶
陵陳心吾劉雲章歐陽師尹蕭自省劉允恭劉伯琛陳¶
村民臨川吳大任何伯善皆巋巍浩博而凡有志經學¶
者所必之焉何先生名淑以詩經名家登至正辛卯進¶
士第授湖廣武岡縣丞會湖湘冦亂不果上時吳伯髙為¶
江西亷訪使辟先生署從事不就雖冦禍延及鄉里而¶
<pb:KR4e0090_WYG_042-7b>¶
執經相從者常不絶洪武中以賢良徴繼以太子賔客¶
召皆引疾辭他日特召天下名士九人先生預焉既至¶
入見固以疾辭歸而從學者益衆朝廷後復遣使即其¶
家起之時蜀獻王亦遣使奉書幣来聘盖先生以前月¶
捐舘矣使者相顧歎息而去先生得於經脩於躬光明¶
俊偉豈徒以空言示學者哉先生之文鏗然金聲瑩然¶
玉潔發明至理一以啟迪人心扶植世教盖譬諸布帛¶
菽粟之有資乎民生之實用也余家距先生之鄉數百¶
<pb:KR4e0090_WYG_042-8a>¶
里童子時伏讀先生程文心切慕之而不能趨拜請教¶
稍長則先生厭世矣毎以自憾嗚呼前輩老成凋謝盡¶
矣而使寡陋小子濫備斯文之任循省愧汗恒用感歎¶
今年先生之孫寜國府學訓導士彦在京師出其家所¶
刻蠖闇集屬余序之蠖闇先生所自號其退處之居也¶
集中古近體詩二巻賦序記說題䟦行狀墓表誌銘䇿¶
問六巻嘗見先生所著詩經衍義等書皆已傳世因念國¶
初諸老皆有著作今獨梁何二家所著有傳盖由其門¶
<pb:KR4e0090_WYG_042-8b>¶
人及子孫之賢也則余於序斯文安得不益増感歎而¶
重先生之有後哉¶
　　　王忠文公文集序¶
古之為士者文行皆備而必行為之本故三代以上文¶
最髙古而無以文名者其所本不係於文也秦漢以来¶
士始有専以文名如或違道畔義君子不道也揚子雲¶
劇秦美新是已若斷斷焉發於忠君愛親之誠讀之使¶
人感激奮發希慕之不置雖去之千載猶目前然者諸¶
<pb:KR4e0090_WYG_042-9a>¶
葛武侯之出師李令伯之陳情是已近數百年来士多¶
喜讀韓文公歐陽文忠公蘇文忠公之文要皆本其立¶
朝大節炳炳焉有以振發人心者也我國家龍興之初¶
金華宋公景濓王公子充相繼入翰林持文柄時詔修¶
元史二公皆任總裁巋然一代之望也已而王公以翰¶
林待制奉命招諭雲南之未下者至則以天命人心從¶
違吉凶之道反覆開諭其人初已嚮服會有倔強拒命¶
者公奮義死之後十年天兵下雲南王公死事始暴白¶
<pb:KR4e0090_WYG_042-9b>¶
於中朝然旌褒之澤未及也皇上嗣大統之五年義烏¶
丞劉傑白其忠于朝下諏於衆而信詔贈翰林學士中¶
奉大夫賜諡忠文於是距公之死七十年矣命下之日¶
輿論欣快盖忠孝人人性分所固有者為天下者必表¶
章之以正人心善俗化治道所係也其或晦於前而必¶
彰於後者天道顯忠佑善雖乆逺不爽也傑又輯王公¶
平素之文将刻以傳屬余序公之文蚤有聲於勝國時¶
既入國朝首見用於朝廷於郊廟宋學士諸公序之詳¶
<pb:KR4e0090_WYG_042-10a>¶
矣余特録其死節事以著其文之本也嗚呼王公之死¶
以使命盖與唐顔魯公同魯公之書傳於後雖片楮尺¶
素人得之千金不易矧文者至理要道之所寓乎其傳¶
無疑也公名禕義烏人死年五十有二傑所建白十事¶
采用其九論公死事在焉其亦可為達於政事者矣¶
　　　性理羣書補註序¶
天之生人賦予之均也而人之稟受有不齊上焉者得¶
夫氣之粹而理之全此聖人也聖人之徳純乎天次焉¶
<pb:KR4e0090_WYG_042-10b>¶
者知其均得於賦予而有不能備夫粹且全者於是明¶
之修之不敢違天而必宗於聖人此賢人也自孟子沒¶
聖教不流聖道日晦歴干餘嵗其間知宗聖人者雖未¶
嘗乏然其足以眀之修之盖尠迨濓洛諸君子出然後¶
聖人之所以為教者晦而復眀學者始瞭然知正道之¶
所在而有所依據向㣲濓洛諸子相與眀之修之用示¶
法焉将世之學者日趨於異端無所底止而安知上宗¶
聖人以歸於正哉故欲學聖人者必自濓洛始昔我文¶
<pb:KR4e0090_WYG_042-11a>¶
公先生嘗輯周程以下諸君子嘉言懿行作伊洛淵源¶
録後来熊端操又著性理羣書盖因文公所輯而益以¶
司馬文正及文公先生之言行熊剛大從而為之句釋¶
無非以導學者於正也比年吾友吳君敏徳又為性理¶
羣書補註而於端操所輯間有損益於剛大所釋頗見¶
更定各有攸當焉而於義理之原講學之方大要具矣¶
夫聖賢之言一理也古今之人一心也學者於是編成¶
因前古以求諸吾心稽徃行以務諸吾身篤信而允蹈¶
<pb:KR4e0090_WYG_042-11b>¶
積累深而涵養熟雖由此而泝濓洛望洙泗未有不可¶
馴致者敏徳之所望於學者逺且大哉敏徳學端而識¶
眀志篤而行莊所著非止是編要皆端本澄源之意也¶
其集解文公小學上初御經筵即録上進敏徳歴官臺¶
憲至左副都御史肅清之暇又輯前代名臣諫疏以勵¶
其屬昉年七十即引疾退吾嘗論敏徳古道古心盖非¶
今世所常有者故因此編而并及之¶
　　　醫經小學序¶
<pb:KR4e0090_WYG_042-12a>¶
醫學肇於三皇至周六官有醫師掌醫之政令所以衛¶
民之生也歴代眀於醫者皆有著書去古愈逺後生晚¶
出徃徃不究宗㫖甚者於脉證隂陽表裏經絡運氣之¶
說一切懵然惟執前人一定之方以待病者用覬幸於¶
萬一而使斯民不幸不獲保終其天年者盖莫甚於今¶
比者憲臣有言請於邑里建學設教庶幾免人於夭閼¶
雖一時格於廷議然其發於惻隠之誠實切民用也徃¶
年副都御史陳公有戒刻劉純所輯醫家玉機㣲義以¶
<pb:KR4e0090_WYG_042-12b>¶
為施治之資矣又欲為施教之資也并刻純所輯醫經¶
小學以傳其書首本草次脉訣次經絡次病機次治法¶
次運氣凡六巻一本於素問靈樞難經及張仲景王叔¶
和至近代劉守真張潔古李眀之朱仲脩諸家之書撮¶
其切要綴為韻語類稡以便初學本末條理眀切簡備¶
醫學之指南而端本之書也凡善學者皆務本况醫人¶
之司命其可昧本而茍乎哉學醫者誠能熟究是編融¶
會於心将所行皆正途所用皆正法觸類長之於嵗論¶
<pb:KR4e0090_WYG_042-13a>¶
十全何有哉此書非劉氏莫之為非陳公亦莫之傳學¶
醫之幸生民之幸也純字宗厚吳陵人其父叔淵仲脩¶
之髙弟授受有自云¶
　　　新編葩經正鵠序¶
國家取士以經術為上士之尚志者務以經術進經者¶
聖人心法之所寓而出治之本也士不通經不適於用¶
故三代而下用世之士於事君治民功業偉然可紀者¶
必出於經術而明經不易矣即詩之為經其言優柔㣲¶
<pb:KR4e0090_WYG_042-13b>¶
婉其理精深藴奥眀之必得其要也而非得其方豈得¶
其要哉梁君本之佐教筠庠時慮學者於精深藴奥不¶
易入也偕其内弟陳賞取朱備萬所為解頥何伯善曹¶
居貞所為主意林泉生所為矜式篇别而章附之合為¶
一名曰葩經正鵠使學詩者讀之大要瞭然無復他岐¶
之惑誠亦三百篇之指南也梁君嘉恵學者之心可謂¶
深矣筠久不薦經術士本之来職教而後筠之學者選¶
鄉貢選進士科不乏焉是書之利於人也亦既有效雖¶
<pb:KR4e0090_WYG_042-14a>¶
然商周以来所以正心修身齊家治國平天下之事與¶
夫上下之間其行事之是非皆見諸三百篇之中而自¶
漢以下言其㫖者至多也至宋朱文公始折𠂻歸一焉¶
此書又眀文公之㫖而會其要者也士誠能因其書以¶
求其要能求其要以察其心能察其心以眀其道之是¶
非而由之戒之則於貴賤内外進退隠顯無所處而不¶
利豈獨利於文字進退之間而已哉此又讀葩經正鵠¶
者所當知也本之将教論溧陽探其囊得之讀之躍然¶
<pb:KR4e0090_WYG_042-14b>¶
以喜本之求余序之故為書其簡首¶
　　　恒軒韓先生詩集序¶
恒軒集者越山隂本常韓先生之所著也其先相之安¶
陽人宋司徒兼侍中贈尚書令魏國忠獻王之一十二¶
世孫建炎間韓氏以勲舊之門扈從南渡因家于越迨¶
今為越之山隂人先生少有大志行誼素聞於鄉先生¶
之尊人叔英先生嘗遣從鄉之諸老㳺時則有若趙公¶
本初劉公昭父王公思敬錢公子予吕公中立先生皆¶
<pb:KR4e0090_WYG_042-15a>¶
逰學焉洪武初遇科舉法行先生謂功名可引手取乃¶
刻苦為舉子業雖初寒暑雨手巻不釋廢寝忘飡致成¶
痞疾後有司屢以經眀行修為薦俱以病痞辭遂家居¶
教授以淑鄉之晚進築室一所扁曰恒軒陶情養性其¶
間日以吟詠為樂尤篤意教其子陽以纉先業先生生¶
平吟詠甚富五七言律長短歌行字字句句悉中矩矱¶
縁情序事温厚清邃所謂發乎性情止乎禮義之作也¶
歟奈舊稿回禄之餘所存止此可勝惜哉先生雖物故¶
<pb:KR4e0090_WYG_042-15b>¶
子陽以永樂丁酉鄉貢進士職訓蘇松二郡學及教諭¶
潤之丹陽所至能以師道自立用太常卿吾友姚君友¶
直薦擢拜監察御史亷重剛正克振風紀中外皆知之¶
今觀先生所著詩温厚清邃而忠君孝親之心累形於¶
篇什之中由此亦可知陽居官行事之善未有不本於¶
先生義方家學而致然也兹以詩集請序遂書此弁諸¶
首云¶
　　　西廵扈從詩序¶
<pb:KR4e0090_WYG_042-16a>¶
宣徳甲寅秋居庸之外懐来保安宣府萬全皆大熟上¶
慮邉人安於足給而忽警備也乃九月甲申車駕親廵¶
飭之詞林從者士竒勉仁宏濟徳遵士竒年七十特給¶
輿卒二十人而道中氣候清和動息舒徐號令嚴肅行¶
者不勞居者無擾間駐蹕平曠命将士飛放馳射用閱¶
武也是月丁酉至洗馬林盖去宣府西百八十里洗馬¶
林者舊名蕁蔴林語襲訛也時北邊阿嚕台之衆為衛拉¶
特摧敗狼狽假息塞下左右從臾希合之臣多請掩捕¶
<pb:KR4e0090_WYG_042-16b>¶
之者上曰朕知飭備耳困人於厄非王者事不聽從臣¶
中士竒為最不習兵事間以文事承顧問而寵遇恒均¶
一夕召問士竒卿數日馬上亦賦詩否士竒惶恐叩首¶
上慰勞再三既班師十月甲辰至北京扈從徃復裁二¶
十日其間情之所至亦時見諸賦詠凡得小詩若干首¶
記憶前五年從廵邊至宣府徃復二十日在道未嘗不¶
寓興於詩而以今視昔年益邁氣力益衰詞意益鄙陋¶
無足采特以其發於一時之扈從而将来亦可考見嵗¶
<pb:KR4e0090_WYG_042-17a>¶
月故遂録之而不棄云¶
　　　玉機㣲義序¶
都察院副都御史姑蘇陳公有戒奉命鎮撫陕西仰體¶
皇仁躬勤蚤莫蘇息彫弊民用嚮安遂飭邉疆亦既完¶
固時有餘暇其恤人之念未始或忘茍可利之為之恐¶
緩間遇醫家玉機㣲義一編謂可以濟人捐俸僦工刻¶
以廣布於是布政郝公珩王公敏合其同官志在施濟¶
者率效協助焉既成郝公以求余序此編集於會稽徐¶
<pb:KR4e0090_WYG_042-17b>¶
彦純吳陵劉宗厚續有増益皆眀于醫者凡五十巻門¶
分類集於論病因證治條理粲然既詳備矣夫醫家神¶
農軒岐伊尹及秦越人張仲景之書萬世所宗不可易¶
也歴晉唐宋代有名者近代張元素起北方盖得神授¶
深造閫奥再傳李眀之三傳王好古南方朱彦脩得私¶
淑焉遂為醫家之正派彦純宗厚又私淑彦脩者也論¶
者謂元素醫家之王道盖王道以養民為本元素之法¶
厚脾土為要此知本之務也是編主素難金匱及元素¶
<pb:KR4e0090_WYG_042-18a>¶
一派之㫖若諸家治法不倍此者亦旁采而附益之雖¶
中醫執此施治可以成功如病者有能知之亦必不為¶
庸醫所誤其所濟利豈小補哉醫者聖人仁民之術也¶
有戒諸公於此編協志以廣其傳盖其不忍人之心所¶
不能已也将其不忍人之政詎可涯歟¶
　　　滄海遺珠序¶
詩本性情關世道三百篇無以尚矣自漢以下歴代皆¶
有作者然代不數人人不數篇故詩不易作也而尤不¶
<pb:KR4e0090_WYG_042-18b>¶
易識非深達六義之㫖而眀於作者之心不足以知而¶
言之蕭統之選古髙適姚合輩之選唐下逮宋元亦各¶
有選其采之不詳選之不當皆不免於後来之譏盖選¶
之不當者識之不眀也近代選古惟劉履選唐惟楊士¶
宏幾無遺憾則其識有過人者矣我國家文運隆興詩¶
道之昌追古作者選録者不啻十數家然惟劉仔肩王¶
偁所録為庶幾焉仔肩過畧偁録雖精且詳而猶未免¶
於有遺也都督沐公以其所得名人之作擇其粹者通¶
<pb:KR4e0090_WYG_042-19a>¶
古近體二百餘篇皆前選所不及者名滄海遺珠将刻¶
以傳屬余序余閱其詩大抵清楚雅則和平婉麗極其¶
趣韻瑩然夜光眀月之珍可愛可玩而可傳也有以知¶
都督公之識之眀矣公字景顒黔寜王仲子方以忠謨¶
宏畧佐兄黔國公為朝廷鎮撫西南一方而綏靖餘暇¶
適情吟詠以及斯事非兼文武之智而能之哉然今好¶
文之朝天下之廣制作之富有遺而可録者未必止此¶
此殆其權輿者乎¶
<pb:KR4e0090_WYG_042-19b>¶
　　　法書志序¶
余素簡澹無他嗜好獨好文籍及古法書然法書佳者¶
於今極難遇間一遇之非特其力不足以致亦不欲以¶
已之好移人之好也而先生朋友有知其意分其餘以¶
遺之者輙喜受之不辭故余所得者皆世之所有而世¶
所嘉者率不在余也間以所得自周以来篆𨽻行草之¶
書百二十本各志之而稡為一巻名法書志云¶
　　　文籍志序¶
<pb:KR4e0090_WYG_042-20a>¶
夫所貴士者能盡道焉耳眀道必自讀書始經聖人之¶
精也史備行事之得失諸子百氏有醇焉有駮焉審其¶
是非邪正以求至當之歸其書皆不可以闕也吾先世¶
藏書數萬巻元季悉燬于兵吾蚤有志乎學而孤貧不¶
能得書稍長事鈔録無以為楮筆之費則徃徃從人借¶
讀不能數得年十四五出教童䝉頗有所入以供養不¶
暇市書也弱冠稍逺出授徒所入頗厚始畜書不能多¶
也及仕于朝有常禄又時有賜賚節縮百費日月積之¶
<pb:KR4e0090_WYG_042-20b>¶
一為収書之資歴十餘年經史子集雖不能備頗有所¶
蓄視吾先世所藏千百之十一視吾少之時可謂富矣¶
夫人於其所好勞心苦力以求得之必将謹護珍襲不¶
至於廢壊逮傳其後之人未嘗知得之之難盖有視之¶
漠然不以留意棄之如棄瓦礫者矣吾懼後之人不知¶
守也凡書具志吾所以得而勉其所以守盖昔人愛一¶
草一木猶戒子孫以勿壊矧書籍聖賢至訓之所寓乎¶
敬之哉且積書豈徒以侈座隅充箧笥而已必将講讀¶
<pb:KR4e0090_WYG_042-21a>¶
究眀務得之於心而行之於身也司馬君實謂積書不¶
若隂徳以子孫未必能讀彼非有激而云然乎不然其¶
待乎後之人者薄也吾不以薄待後之人也勉之哉¶
　　　牧齋詩序¶
陳子韶名其藏修之所曰牧齋盖取孔子賛易卑以自¶
牧之義自勉也其妻之弟翰林庶吉士蕭省身在京師¶
求諸縉紳賢士為賦之以余知子韶屬為之序余徃年¶
讀書桃源山中與子詔還徃子韶愿謹恂恂務自韜匿¶
<pb:KR4e0090_WYG_042-21b>¶
未嘗采榮釣名也或徒觀其外以為巽耎縮朒如不任¶
者而其中強執確然不可奪家貧教授以為業雖所入¶
不腆裁給寒暑朝夕然懙懙安舒自得視千駟萬鍾不¶
足與易者然吾於子韶有可慨焉者陳氏自五季来遷¶
泰和四百餘年之間詩書簮紱輝映先後屹然為邑鉅¶
族其後之人有如子韶可謂不辱矣且泝子韶髙曽以¶
上至于始遷之祖其流派彰彰著眀鄉人長老皆能言¶
之而今譜陳氏之族無録子韶焉者陳氏之後世賢者¶
<pb:KR4e0090_WYG_042-22a>¶
固多也若其不賢於子韶亦未必不少是譜得子韶不¶
尚有重乎為子韶重輕固不繫譜之録否第為譜如此¶
果可謂無憾乎哉而子韶未嘗以是尤人曰我之行殆¶
有忝於先乎益敬修不懈於乎子韶所以自取乎卑牧¶
者豈徒載之空言而已世之託仁附義以為名號卒之¶
所由判然如薫蕕晝夜之相反者其視子韶為何如此¶
冝縉紳賢士之為之賦也賦或頌或規不一其㫖要皆¶
有以發子韶之意故為摭其行實之槩以為之序使讀¶
<pb:KR4e0090_WYG_042-22b>¶
詩者得以考信云爾¶
　　　志訓堂後序¶
吳興章自眀甫其子善洪武中授茌平縣典史自眀甫¶
寓書訓之娓娓千餘言於持身蒞政事神恤民敬長親¶
賢之道備舉而曲盡盖不徒可以賛治一邑而已也愛¶
之深故言之詳知之眀故言之當即所言以考所存自¶
眀甫其賢父乎善拜受父訓掲于堂中旦夕省覽以圖¶
無忝及自眀甫沒善歴茌平令數進其官今為刑部郎¶
<pb:KR4e0090_WYG_042-23a>¶
中為人闓敏恭慎而拳拳斯訓所至掲諸堂恒若其父¶
之臨乎上而始受命也善其賢子乎盖親之徳與天之¶
徳同一仁也儒者有言事親猶事天受天之命以生猶¶
子禀父之命以行君子畏天命而不敢違猶孝子敬父¶
命而不敢悖故敬父即敬天也則自少壯至老至終其¶
身可有一息之或間乎古之言孝者必曰曽子其戒慎¶
惕厲之意必至啟手啟足而後免善必務於此哉善以¶
志訓名其堂縉紳君子為之序為之記矣又以屬余序¶
<pb:KR4e0090_WYG_042-23b>¶
余既嘉之又願望之未已也為書于後¶
　　　善安堂詩序¶
吾邑劉文復和易惇信而重氣義鄉人士多樂與之交¶
今年来京師京師士大夫亦多愛其為人知其家有善¶
安堂為之詠歌文復以屬予序予念童丱時識文復其¶
家在縣城中其時城中有騁私智欺愚弱致厚貲者髙¶
堂重屋歌舞絲竹歡樂之聲以夜繼晝孰不自意可以¶
終其身及其子孫於無窮哉而文復與其兄存禮謹謹¶
<pb:KR4e0090_WYG_042-24a>¶
自守不敢茍求所欲於理分之外日以奉親為樂作龍¶
洲書舘延師教其子所資非饒裕而仰事俯育之餘以¶
濟貧乏不靳也迨予弱冠求向之盛富而極樂者忽然¶
若烟消若澌盡無復遺餘而文復一家之内父子祖孫¶
兄弟孝敬慈愛天倫之樂視昔弗替而益加也豈非所¶
由之道安危之異哉夫人置其身其家亦若置器焉置¶
於安亦安於危亦危為善者置安之術也書曰作善降¶
之百祥易曰積善之家必有餘慶善固天之所祐也其¶
<pb:KR4e0090_WYG_042-24b>¶
後文復之父至八十有八母八十有七其兄弟皆垂白¶
無恙其子長而知學斯其得於所祐者然歟故書予所¶
見者於諸賢詠歌之首使讀者知為善之必有徴且欲¶
安者當知所擇術也¶
　　　崇孝堂序¶
江隂朱熊惟吉性至孝母嘗疾劇叩醫巫皆不效熊痛¶
迫罔措或言古醫書有人肉治棄疾之說即露禱北辰¶
自刲股煑液進母者再母食之疾愈宗族鄉黨稱之無¶
<pb:KR4e0090_WYG_042-25a>¶
間言翰林檢討陳嗣初先生聞而嘉之名其事親之堂¶
曰崇孝崇者盖将進之於道也既為之記又為書道熊¶
来見亦欲予一言進之夫刲股在吾儒有不足焉者盖¶
謂聖人之教所未有且慮至於殘毁而傷生也夫殘毁¶
而傷生冝見黜於名教然論人者亦究其心之誠何如¶
耳父母吾身之本也父母危殆将絶是吾之本将絶而¶
暇計吾之身哉盖於是時父母為重身為輕矧事迫計¶
窮無可奈何之際雖捐生有不顧其心固曰吾之身受¶
<pb:KR4e0090_WYG_042-25b>¶
諸父母幸父母之安也捐生所甘心焉矧人肉治疾著¶
在醫家書吾於父母而可以已乎矧刲體未必皆傷生¶
乎故刲股為世所嘉者亦諒其出於愛親之誠而儒者¶
眀道以正言則立範垂世之用心也而用恕者庶幾可¶
以無訾焉熊之誠孝可嘉然而君子之孝非止乎是也¶
孔子語曽子曰立身行道揚名於後曽子動求諸己自¶
日三省至於啟手啟足不敢忘孝曽子之學者亦曰一¶
舉足一出言不敢忘父母慮辱其身羞其親皆君子之¶
<pb:KR4e0090_WYG_042-26a>¶
孝也君子之道務其逺者大者熊朂乎哉奉養之暇力¶
探前言徃行而躬蹈之以稱陳先生名堂之義哉且吾¶
聞子詩禮故家也今子之世父父皆惇行尚義亦冝子¶
之嗣承不隳也熊朂乎哉遂書以為崇孝堂序¶
　　　沙村江樓詩序¶
沙村江樓者鄉先輩劉伯川之所作也沙村在吾邑之¶
南山水深邃幽僻之處四方徃還之迹所不及而劉氏¶
世居之伯川劉之秀而文者樓據沙村之勝傑然而特¶
<pb:KR4e0090_WYG_042-26b>¶
出鄉名卿鉅老皆有賦詠紀述歴世變故伯川沒無子¶
簡牘散逸無存而樓亦久仆其從弟伯塤今即故址復¶
作之伯塤能記憶劉尚書子髙故所題樓中長句及所¶
寄伯川近體之詩間於翰林諸公誦之諸公聞尚書江¶
樓詩皆喜而繼作者曽學士而下若干人伯塤併稡之¶
以求予序樓始作於伯川余雖不及見然觀伯川可以¶
知之伯川先公同門友嘗聞邑老言其家甚富於崇儒¶
禮士汲汲恐有所未盡元季兵亂攻剽充斥民奔竄深¶
<pb:KR4e0090_WYG_042-27a>¶
山窮谷不能保一時率視沙村為王官谷而邑之士大¶
夫挈妻子走依伯川伯川傾倒迓迎舘榖之不使有幾¶
㣲羇旅之意益久不厭凡依伯川者皆如家焉尚書所¶
寄近體盖謂此也伯川平生輕財如糞土年四十尚有¶
田數千畆一日悉散予其親戚閭里又散遣臧獲獨與¶
其妻處弊廬數楹僅蔽風雨而旦暮饘粥休休自得也¶
平居不與俗人接然善觀人且喜奨掖後進士竒年十¶
四五與陳孟潔徃拜之皆以故人子見愛是日雪霽酒¶
<pb:KR4e0090_WYG_042-27b>¶
酣以予兩人循溪行詠命各賦小詩言志孟潔對曰十¶
年勤苦事雞窓有志青雲白玉堂會待香風楊栁陌紅¶
樓争看緑衣郎予即一時景趣塞責曰飛雪初停酒未¶
消溪山深處踏瓊瑶不嫌寒氣清人骨貪看梅花過野¶
橋伯川顧孟潔笑曰十年勤苦只博紅樓一看耶又曰¶
不失一風流進士顧予笑曰雖寒士當耐又曰人有不¶
為而後可以有為其勉之後伯川卒二十餘年孟潔登¶
第為翰林庶吉士而卒今又二十年余幸存餘喘皆如¶
<pb:KR4e0090_WYG_042-28a>¶
伯川言然予未能有副其所望恒用内愧伯塤自刑部¶
主事再陞郎中相與同朝毎共論徃事追念前輩髙風¶
逺韻不可復得今喜伯塤能繼其作樓之意也故因叙¶
諸公之詩併及伯川為人大畧云¶
　　　禄養堂詩文序¶
永新戴禮本敬永樂乙未舉進士登第登進士第者例¶
觀政於諸司然後授官本敬獨念其母春秋髙愛日之¶
誠不可緩也以其情言於朝冀得教職近地以禄養其¶
<pb:KR4e0090_WYG_042-28b>¶
親遂得衡州府學教授衡去永新不五百里即過家奉¶
親以行到官顔其奉親之堂曰禄養志喜也縉紳大夫¶
聞者皆為之喜或為文記之或為詩章謌詠之且盈巻¶
矣永樂辛丑余與本敬同奉命考會試因以出示屬序¶
焉夫士之仕也皆欲行其道上焉以事君下焉以為民¶
而事君為民之道皆本乎事親故曰孝者百行之源行¶
道之所先也人之愛其親固本於天性然有幸不幸焉¶
親在而養不備及得禄而親不逮終身懐仲由之戚者¶
<pb:KR4e0090_WYG_042-29a>¶
世不少矣本敬雖早䘮其父而母孺人垂白康豫本敬¶
出而與諸生談周公仲尼之道入而升堂上夀甘㫖有¶
資承顔婉愉天倫之至樂人生之至幸得之而喜冝也¶
士大夫皆喜為之文若詩亦天理民彞具於心者之所¶
同也則夫升斯堂誦其文詠其詩者有不欣喜而歆羨¶
者乎¶
　　　虚菴詩序¶
河南按察司僉事吾邑劉咸士皆名其所居曰虚菴盖¶
<pb:KR4e0090_WYG_042-29b>¶
取易咸象之義而求益者也縉紳君子與之㳺者為文¶
記之矣又有為之賦詠者稡以屬余序焉人之心其體¶
本虚也聖人者全其本然之體虚靈澄澈廓然大公而¶
物来順應下聖人者不免拘於氣禀累於物欲不能全¶
其本然之體是以所存所由不能不倍於道故聖人之¶
教必以虚為求道之要虚者無我之謂也君子達乎斯¶
㫖則其心一於道而不蔽於私欲主於公而不介於物¶
我是以天下之善皆歸之而日進乎髙眀之域小人昧¶
<pb:KR4e0090_WYG_042-30a>¶
焉私智自髙偏見自是以此窒乎内拒乎外天下之善¶
無自而入日淪於汙下而不自知矣此賢不肖所由分¶
也士皆有見乎此以之名所居而朝夕視警焉将進於¶
道未可量也此冝縉紳君子為之賦詠歟士皆以眀經¶
擢第今僉憲外藩朝廷之耳目政治之綱紀生民之休¶
戚讞議之得失皆係之誠由此道而不倦焉必将有立¶
於當時有傳於後世勉哉士皆余於士皆為執友故因¶
叙此詩而特有所期望云¶
<pb:KR4e0090_WYG_042-30b>¶
　　　東郭草亭宴集詩序¶
聖天子嗣大寳之眀年改元正統仁義之施洽被邇遐¶
稿者以蘇仆者以植萬彚咸暢而凡中外小大之臣咸¶
洗濯脩飭祗奉法度天子恒昧爽朝百官親萬機既即¶
位御經筵文學從臣執經左右講說堯舜禹湯文武周¶
公孔子之道日恭日勵不敢怠逸乃三月之望有賜假¶
於是講臣九人豫約郊逰以娛一日之暇是日早朝退¶
聫騎出文眀門禮部尚書胡公適邂逅焉遂偕東行二¶
<pb:KR4e0090_WYG_042-31a>¶
里所鴻臚卿楊君思敬望而欣然出迓指顧道左而言¶
曰此中可以少憇也皆下馬徑而入折稍北曠地可百¶
數十畆環以葦樊樊之内皆蔬畦麥壠溝塍秩秩如畫¶
中置井作轆轤引泉灌注凡種藝具有條理盖思敬别¶
業也衆從容周覽還坐井傍栁下共歆艶思敬之樂思¶
敬飲客嘉茗遂治具延入坐小亭亭覆以茅儉質而清¶
雅幽邃而闓爽亭之外雜植名卉異果周垣以䕶之垣¶
之外樹桃李杏時花盛開翛然有塵外之趣思敬舉酒¶
<pb:KR4e0090_WYG_042-31b>¶
樂客一叟絃歌佐之爵行無算客亦歡然傾寫皆賦詩¶
留亭中已而夕陽冉冉薄西山思敬送客出曰願嵗以¶
是日候從者於斯又謂士竒曰願序詩俾後之人知衆¶
君子之嘗樂于斯也夫君子之樂豈茍焉者哉何也生¶
民之失寜弗樂也處非其地弗樂也與非其人弗樂也¶
今聖眀在上百職舉而群生遂海内無事可樂旦暮劬¶
于職務而得適意于曠閒蕭散之濵以坐玩夫時物之¶
發育可樂斯集又皆卿大夫之賢藴道徳而服詩書志¶
<pb:KR4e0090_WYG_042-32a>¶
合而言契靡不可樂矧思敬好客有鄭當時陳孟公之¶
風若之何不樂哉樂而形諸詩歌樂之至也後之讀詩¶
者尚考其樂之所自詩凡十首皆近體是月十有七日¶
序¶
　　　翠玉樓詩序¶
永陽胡孔時徃年来京師胥晤于吾友周是脩所是脩¶
為余具道孔時之行又示以所為其家翠玉樓記槩述¶
景物之趣而寓喻勉之意也余既重孔時為人又重是¶
<pb:KR4e0090_WYG_042-32b>¶
脩之愛人有道未幾是脩沒與孔時不相聞十又四年¶
今年再見京師其恂恂慎重尚賢好徳之意加篤胡氏¶
居永陽詩書行義為鄉郡所重者累世吾少猶及識國¶
賔先生表然脩整端確和厚使人敬而愛也渚樵先生¶
雖不獲識然聞其篤學務義汲汲以成就後進為己任¶
盖孔時大父也夫産于崑山生于丹穴必為世所貴矣¶
今之来告余曰比年士君子為翠玉樓詩多矣詩必有¶
叙敢請時其簡留於家一見既不可得固辭不能叙不獲¶
<pb:KR4e0090_WYG_042-33a>¶
也翠玉者是脩取蘇文忠公詩語名之是豈専以言山¶
水之勝登覽之樂哉其亦欲使因其言想見其人而勉¶
之於已乎孟子曰尚論古之人頌其詩讀其書不知其¶
人可乎是以論其世也是尚友也文忠公學問之閎博¶
文章之雄邁氣志之剛正獨立而不顧百折而不變當¶
時如黄文節其於公猶曰晚進之士不願親炙先烈以¶
増益所不能者非人之情又曰心之所期可與知者道¶
難與俗人言景慕如此則後之為士者欲有所立於世¶
<pb:KR4e0090_WYG_042-33b>¶
而求之文忠未必無所助益也是脩愛人有道其意不¶
在此乎然引而未發也諸君子之作於詩必有及此者¶
乎孔子曰詩可以興可以觀興觀詩之道也請以是復¶
孔時為翠玉樓序¶
　¶
　¶
　¶
　東里續集巻十四¶
