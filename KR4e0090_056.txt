# -*- mode: mandoku-view; -*-
#+TITLE: 東里集
#+DATE: 2015-08-25 00:19:19.200376
#+PROPERTY: ID KR4e0090
#+PROPERTY: BASEEDITION WYG    
#+PROPERTY: JUAN 續集卷二十八
<pb:KR4e0090_WYG_056-1a>¶
欽定四庫全書¶
　東里續集巻二十八　　　明　楊士竒　撰¶
　　墓碑銘¶
　　　懷慶知府李君墓碑銘¶
河南懷慶府知府李君正統四年七月初七日卒於官¶
既歸𦵏泰和千秋鄉羅團之原又明年其子誠奉翰林¶
侍講余君學䕫所述事狀走北京求書墓上之石余今¶
年七十有七衰倦甚顧尚縻公務日勉强不前乞退而¶
<pb:KR4e0090_WYG_056-1b>¶
未得而何能應人之求故有求者率力辭郤雖忿且怨¶
不恤而誠懇懇求不已則又念李君持身愛民吾邑之¶
卓卓者且素厚不忍固辭李氏家㤗和西郭文溪之上¶
其曽大父宗明大父雲龍父又新有孝友之行母蕭氏¶
李君諱湘字永懷自少端重謹飭嗜學入鄉校從師授¶
春秋經業成上北京大學永樂中選歴刑部都察院以才¶
能稱擢東平知州斷斷以持已愛民為務常禄外非其¶
義一無所茍取而勤於公旦莫治事不少休視民如子¶
<pb:KR4e0090_WYG_056-2a>¶
訓之勵之諄諄無厭倦意非甚悖不輙施笞罰徭役必¶
驗力厚薄民皆恱服州城之東有大村壩源出㤗山雨¶
溢數為民患奏發民丁築防捍之患乃已州及所轄五¶
邑地曠多蕪廢課民墾闢倉廩充牣嵗歉賑貸咸有備¶
祀典祠壇公府廨宇整飭一新增修學舎明教化有稱¶
齊魯之間前之為守者得罪去後以宥復李君用召還¶
民懷之不置羣訴於朝請復之車駕征北邊詔山東西¶
民隨軍給餉運道逺多死亡李君率東平民行撫綏有¶
<pb:KR4e0090_WYG_056-2b>¶
道訖完民以歸在東平十餘年始終一致正統初詔廷¶
臣舉郡守禮部尚書毗陵胡公舉李公遂陞懷慶知府¶
命下東平之民争輓留不可扶老擕幼涕泣送數十里¶
外既至懷慶一用所以治東平者治其民民欣欣戴君¶
如父母懷慶有兵衛素挾勢厲民李君隨事裁制不動¶
聲氣而兵帖然不敢以肆在懷慶三年郡人以安上下¶
交譽之無間言李公惇厚温裕孝友如其父處人以誠¶
能赴其急不以貴賤貧富而移所守嗚呼今其巳矣其¶
<pb:KR4e0090_WYG_056-3a>¶
享年五十有七其配朱氏其子男四誠譛譓諄女三蕭¶
鸞劉載言朱箎其婿也孫男三珽玘珎銘曰¶
為士所本曰持其身為政所重莅民有仁温温李君執¶
徳靜嘉履謙蹈恭悃愊無華學成而仕遭時奮庸一州¶
五邑董治鄆邦顓顓夙夜求民之莫導民之勤莫息蚤¶
作尊卑長㓜教民以禮務善去惡俾民承祉躬㢘舉正¶
表率于下休聲洋洋洽于齊魯聖明急治察最陞秩懷¶
孟名邦古二千石治教所被三載有成民之戴之懷鄆¶
<pb:KR4e0090_WYG_056-3b>¶
一情不逮下夀噫其己矣循良之䂓靡愧前史江山盤¶
迴故鄉有墳後欲求之視此刻文¶
　　　禮部左侍郎章公墓碑銘¶
正統二年十二月初四日行在禮部左侍郎章公卒于¶
位訃聞賜祭命有司具舟還其䘮且營𦵏事自公卿以¶
下皆致祭將以明年某月日𦵏先事其孤瑾奉翰林侍¶
讀學士李君時勉所述事狀求書墓上之碑按章氏世¶
家㑹稽髙祖斌宋景定中舉鄉試第一人曽祖某祖某¶
<pb:KR4e0090_WYG_056-4a>¶
妣某氏考某妣某氏公諱敞字尚文質庵其號自㓜頴¶
敏嗜學稍長駸駸有立志父母及鄉閭長老皆逺大期¶
之文學日有進永樂癸未群試於鄉擢詩經魁明年登¶
進士第選為翰林庶吉士與曽棨等二十八人同奉詔¶
進學文淵閣恩寵隆洽為四方學者所歆豔文學愈益¶
進與修永樂大典壬辰擢刑部江西清吏司主事授承¶
直郎究心獄事夙夜式勤雖時繫囚繁理决無滯推情¶
處律必協于中復召至北京入翰林修四書五經性理¶
<pb:KR4e0090_WYG_056-4b>¶
大全書遂留行在刑部西山有刼盜詔捕之急捕者掩¶
執行路數百人以聞上命刑部尚書覆訊如實悉斬以¶
徇尚書以付公訊公悉辯其枉惟一人實盜以聞遂誅¶
盜而盡釋枉者都城外迫莫商人數軰投止道傍何千¶
戸舎夜有盜刼商人商人疑有所為將聞於官何不能¶
明即自經死事聞詔五城兵馬捕盜如三日不獲盜兵¶
馬坐縱盜罪既三日不獲兵馬懼遂摉索何隣比廿餘¶
家得鈔數萬緡即執隣為盜送詣刑部公驗鈔悉非逺¶
<pb:KR4e0090_WYG_056-5a>¶
來者且無他物以詰兵馬兵馬具實對廿餘家悉得釋¶
陞本司貟外郎授奉訓大夫遂陞郎中授奉議大夫無¶
幾丁外艱服闋改吏部考功郎中考覈公明小人不便¶
造謗衊之屹不變洪熙中賜誥命追贈其考為考功郎¶
中封其母太宜人無幾丁内艱嵗餘起復改驗封郎中¶
遂陞禮部右侍郎授嘉議大夫安南耆老奉請命黎利¶
權署國事上從之特命公及通政徐琦齎詔命利且撫¶
綏其國人兩人皆諳大體熟故事雍容有度既至宣揚¶
<pb:KR4e0090_WYG_056-5b>¶
徳意舉國忻戴而敬禮有加將行且厚致饋金珠香繒¶
累百計悉郤之利等跪請再三曰小人事大之常禮也¶
非假此無以將下誠願不為黷曰吾軰奉天子命來用¶
輯寜若等惟事上如事天保下如保赤子永終不渝可¶
也貨賄將誠末矣竟卻之一毫無所取利遣使人奉表¶
及方物隨公等詣闕謝且宻附所饋物令奏以納公等¶
而不令公等知也行將出竟其從有泄之者公兩人索¶
其裝得之歎曰若聽其所為即吾軰外卻而内欲也遂¶
<pb:KR4e0090_WYG_056-6a>¶
取封識授其邊吏俾歸利還賜誥命贈其祖若考皆嘉¶
議大夫禮部右侍郎祖妣妣皆淑人黎利死朝廷以公¶
奉使不忝再命齎詔命利之子麟署國事及境其邊吏¶
識公者舞抃拜曰天朝子育下邦不受金大人齎詔復¶
至矣奔走豫告麟凡所以迎奉禮益恭其歸而秋毫無¶
受如初至既還前之嗣封晉王者以罪廢已革其䕶衛¶
衛之廬舎土田䕶衛軍先以徙戍邊惟存一千嗣王得¶
㫖索有司悉歸廬舎土田有司奏言予民已久若悉歸¶
<pb:KR4e0090_WYG_056-6b>¶
之當敓三萬餘家之居佃且今惟一千軍無用悉歸上¶
命公往審度處置公至言於嗣王曰今陛下臨御惟恐¶
或有一人失所殿下以至親受藩屏之託必同此心若¶
狥千軍之欲而失三萬餘民之心臣知殿下必不為王¶
意解語公曰吾惟侍郎之從公遂計畫而分之於是一¶
千軍咸獲足給三萬餘民家不覺有損皆恱歸轉左侍¶
郎公在禮部尚書胡公政尚寛大公以嚴肅佐之同德¶
協志相與共濟公於吏欺雖小不恕遇弊事必言於胡¶
<pb:KR4e0090_WYG_056-7a>¶
公商計革之程督庶務恒盡心焉曰吾為佐其道應爾¶
也為人明敏疏達遇事能果不肯媕婀依隨敬老禮賢¶
交友以義其友有過能面直之或困於憂患極力援之¶
雖數無厭所居好植花卉閒暇焚香閱簡冊臨古法書¶
而已一日夙興朝㕘道中風疾驟作輿歸是夕卒享年¶
六十有二元配葉氏先卒再贈至淑人繼室趙氏封淑¶
人子男五璨瑾正統元年進士璠璵瑛女一嫁錢康孫¶
男一恩女四公為庶吉士時於士竒往還久而益親嗚¶
<pb:KR4e0090_WYG_056-7b>¶
呼於今已矣銘曰¶
章世儒家有聞自宋大比賔興褒然魁貢迨公嗣奮在¶
今聖朝振其聲光式閎以髙延閣承明益廣其學爰屬¶
司冦賛理于辟致明與慎夙夜靡遑念彼古人死獄求¶
生聽詞審情以覈枉直無枉弗直平反多績轉遷考功¶
卓特持公不以譽毁而易其中升貳春官祗佐三禮秉¶
乃直清亦嚴治紀再使南交將命允宜行槖之旋不増¶
毫絲有猶有為秩秩條理歴官四朝毖終如始既全以¶
<pb:KR4e0090_WYG_056-8a>¶
歸無沗斯文史銘其墓用諗來昆¶
　　　故奉直大夫右春坊右諭徳黎君墓碑銘¶
右春坊右諭徳黎君以正統二年十一月謁告歸清江¶
得疾卒于家其孤統以翰林侍讀習嘉言所狀事行求¶
書墓碑余聞而哀之曰嗚呼黎君之擢第也為良進士¶
入風憲為良御史於長民為良郡守於近侍為良輔臣¶
柰何遽止於斯乎黎之先見余所作其考墓表其曽大¶
考允誠大考惟琇考宗瑞妣鄒氏以君貴考贈右春坊¶
<pb:KR4e0090_WYG_056-8b>¶
右諭徳妣贈宜人君兄弟三人其季即君諱恬字潛煇¶
天資清淑生六七嵗知慕學問累從明師得其㫖歸而¶
自進其功永樂壬辰擢馬鐸榜第二甲進士無幾丁内¶
艱去服闋除陜西道監察御史以正直揚風裁嵗辛丑¶
朝廷以災異求言群御史同上奏實君具草歴詆大臣¶
之任事者無憂國恤民之心剴切激厲無顧避上曰御¶
史言是任事者不能堪後薦御史之才可用於上皆陞¶
知州而處之逺方君得交阯南靈州尤僻逺君怡然曰¶
<pb:KR4e0090_WYG_056-9a>¶
聖人不鄙九夷我何人哉既至教愛其民如子民皆父¶
師事之政化既行㑹黎利反其衆日盛總帥王通孱弱¶
不能制為吏所脅遂矯制勒三司郡縣官吏悉解職守¶
隨通北歸君時在行既歸通及協謀者皆坐法朝廷以¶
事不出於衆悉置不問宣徳七年士竒率同官言黎恬¶
文學操行可任近侍遂命為右春坊右諭徳授奉直大¶
夫時春坊事簡奉㫖入翰林與纂述考最賜誥追贈其¶
考妣預修宣廟實録簡充經筵官奉命考禮部㑹試者¶
<pb:KR4e0090_WYG_056-9b>¶
二用心公正時多得人遂謁告歸展先墓賜道里費給¶
驛舟既展墓樹碑墓側退而洽其親戚鄉里懽甚將行¶
得疾醫藥乆弗效以正統三年正月廿二日卒享年五¶
十有一君篤孝友之行而磊落有大志恥屑屑流俗事¶
學博而正論議沛然為文章波瀾藻麗而根於理存心¶
公平於論人之邪正事之枉直靡不服之盡心公務未¶
嘗茍且非其人弗與處容色㓗白如玉儀度恭肅人不¶
可犯而雅度洒落良朋勝友卒然邂逅詩酒倡和酬酢¶
<pb:KR4e0090_WYG_056-10a>¶
率極懽而罷其藏脩之齋名熈熈所著有詩文集若干巻¶
其娶先敖氏贈宜人繼王氏封宜人子男四統縉頌生¶
顥生女二傅徴賢羅某其婿也孫男二昇生冕生其𦵏¶
以卒之嵗某月日𦵏在某原與敖宜人合𦵏焉黎君余¶
考禮部㑹試時所取士又以同鄉故相知深而相與久¶
其仲兄慎兄子經皆有文學於余往還余嘗謂清江自¶
劉氏公是公非而後有一家三人聨璧輝映者今再見¶
於黎氏居無何慎卒經又卒黎君每向余道其兄與姪¶
<pb:KR4e0090_WYG_056-10b>¶
未嘗不泣下余亦為之感歎豈意又於今哀悼黎君哉¶
銘曰¶
清江之黎代襲詩禮繇淦三洲徙版城里自其髙曽潛¶
徳弗揚迨其大考武弁奮庸卓卓潛輝篤志問學升自¶
賢科秋空鵰鶚鐵冠白筆北面在廷用振憲紀用張國¶
經觸邪指佞動植有知昔之所學今惟行之既斥遐僻¶
俾治夷類不賤鄙之躬勤撫字夷亦有心曰我仁侯父¶
之母之而肯以尤既陞桂芳所職輔導詞苑經帷在帝¶
<pb:KR4e0090_WYG_056-11a>¶
左右方將顯庸曷遽殞亡松栢中仆不至柱梁嗚呼潛¶
輝其藏我銘後有考徴庶其猶生¶
　　　故通議大夫資治尹吏部右侍郎鄭君墓碑銘¶
國家罷中書陞六部吏部所職簡用賢才考察政績而¶
進退之為治平之資故士大夫非明且公不足以稱吏¶
部之任葢吏部得人而後百司可望得人百司得人而¶
後民生可望不失其所吏部所係豈細故哉旴江鄭誠¶
文實為吏部侍郎十餘年殆其稱吏部之任者歟宣廟¶
<pb:KR4e0090_WYG_056-11b>¶
臨御於用人尤甚重廷臣三品以上有闕必命衆僉舉¶
又勅吏部凡方面郡守闕令廷臣三品以上各舉所知¶
吏部審其當否始奏授官葢堯舜用人之道也文實前¶
後所舉數十人悉副輿議其於中外諸司政之得失才¶
之髙下行之邪正博知悉識尤熟典故上前間有顧問¶
敷奏詳明無所遺失雖由乆在銓司亦其存心之正用¶
意之専也於調官必度務之繁簡才之稱否而處之治¶
公事必循舊章於賛黜陟率公冢宰所倚任焉馭下吏¶
<pb:KR4e0090_WYG_056-12a>¶
不威而嚴下亦莫敢欺之或有乘間為欺者輙覺之召¶
諭使改不輙加罪大官中貴有所干凡不可者必從容¶
以理對不肯茍狥親故有干弗得者造誣騰誹以衊之¶
知之弗校葢其為人明敏敬慎和厚果毅恕而有容也¶
鄭氏旴儒醫家宋季其先號仁齋者嘗為撫州儒學教¶
授髙祖禎仕元為撫州醫學錄曽祖銘洪武初歴彭澤¶
南陵二縣典史祖瀚逺父守中皆隠處母王氏繼母傅¶
氏文實自幼秀頴嗜學甫十嵗監察御史行縣察試嘉¶
<pb:KR4e0090_WYG_056-12b>¶
之舉為邑學生從明師授春秋弱冠選中江西鄉試遂¶
入太學充監生為祭酒胡公所愛恒侍左右年廿四擢¶
吏部司務精勤職事已起聲譽陞考功貟外郎授奉訓¶
大夫丁内艱服闋改文選貟外郎兩司郎中雖老成自¶
居然皆服其能而徳其助陞文選郎中授奉議大夫洪¶
熙中賜誥推恩封贈其父母五品宣徳初陞吏部右侍¶
郎授嘉議大夫居官恒四鼓興朝退即坐公堂底莫治¶
職務雖事叢脞而條理井井且益自淬礪其譽益重贈¶
<pb:KR4e0090_WYG_056-13a>¶
封其祖父皆嘉議大夫吏部右侍郎祖母母皆淑人遂¶
進通議大夫資治尹文實事親孝親癠必色憂母没哀¶
毁友諸弟待臧獲有恩事師如父師没厚禮其家交處¶
以誠有淪落憂患極力拯之遇名賢子孫率異視之宋¶
髙宗賜吕頥浩御札流落民間文實識為前江西僉憲¶
吕升故物歎曰此世之寳也購以歸吕所行槩類此春¶
秋四十有九而卒訃聞上悼歎命禮部賜祭有司營𦵏¶
朝自公侯師保尚書暨御史近侍六卿之屬率往吊祭¶
<pb:KR4e0090_WYG_056-13b>¶
其輿皁及所居閭巷細民皆嗟咨惜之亦有流涕者初¶
得疾遽革醫罔效家人憂驚蒼黃將叩道家者祈禳文¶
實厲色曰生死命也吾素行可無怍何事於禳遂止獨¶
以親老不得終飬自慟語不他及是夕卒正統三年十¶
一月一日也前五年有推人始生年月日辰以决夀者¶
言文實嵗行及午應止噫信其命矣夫其配黃氏封淑¶
人子男一垕女一皆幼卒之明年春將歸䘮𦵏其鄉黄¶
氏使垕奉刑部侍郎何君文淵所述事狀來拜請墓碑¶
<pb:KR4e0090_WYG_056-14a>¶
余與文實同大江之西又同朝久故叙而銘之銘曰¶
鄭出姬姓以國氏代有文獻昔聞世天建皇明啟隆治¶
選賢任能布列位天官實重鑑衡寄厥卿暨佐必簡畀¶
文實起旴秀出萃明經入官卓尚志三奮崇陟冢宰貳¶
致勵夙夜敦劼毖庶士濟濟升以彚審厥臧否稽所事¶
致公與明平不陂曰進曰退中以制厥所推轂必既試¶
温温處物色不厲弗嫵弗迕一循義曷遽奪之弗𢎞施¶
嗟其全歸靡怍愧佳城鬰鬱旴之涘後欲考之此其㮣¶
<pb:KR4e0090_WYG_056-14b>¶
　　　贈嘉議大夫刑部右侍郎楊君墓碑銘¶
杭有君子曰楊孟潛没三十年其子刑部右侍郎寜以¶
前翰林侍講匡南余鼎所志墓文吿余曰先君受追贈¶
恩至三品法得立碑於墓敢請刻辭余聞孟潛之行於¶
士君子矣又與寜同朝厚善為之序曰楊本沈氏世家¶
杭之錢塘業儒元杭州路學教授某既卒其子夀之始¶
生母楊以鞠于舅氏遂䝉舅姓生徳文配傅孟潛之大¶
考妣考妣也孟潛諱昇自幼凝重不凡天性孝友髫齡¶
<pb:KR4e0090_WYG_056-15a>¶
已立志學問而旦暮侍養不去親側得親之懽一弟篤¶
愛之終身洪武丙子以春秋選鄉試明年㑹試中副榜¶
授教諭星子縣年甫二十餘惇持師道端威儀明講說¶
自旦達夕躬勤弗懈言動雖微不茍屹然類老成人學¶
者翕然服從前庶子廬陵鄒緝方正不茍許可時佐教¶
星子獨加禮孟潛道譽之不置口星子學賢科累嵗不¶
薦士郡邑及學官惑於堪輿家言學地不利謀徙置孟¶
潛適至毅然曰學業至未有不薦者竟不徙其於學者¶
<pb:KR4e0090_WYG_056-15b>¶
誘掖奬勸忠愛懇到久而彌篤三年學薦二人又四年¶
薦四人皆登第自是科不乏升九載考績陞邵武府學¶
教授無幾調徽州府學施教一如星子所至諸生皆從¶
授春秋大比而升者比比善教之效有聞於時其為人¶
純實和易服用儉素非道之言未嘗出口與人交悃欵¶
言出而信其去也皆思之久不忘平生以事親為切要¶
得禄必迎就養有欲以理民薦之者力謝卻曰今幸在¶
散地旦夕獲侍親側而柰何欲奪之乃止永樂甲午留¶
<pb:KR4e0090_WYG_056-16a>¶
北京以疾卒卒時老親及妻子皆在徽甚貧惟以不獲¶
終養為憾徽人聞之為築室學舎之側以處其家非積¶
行之誠有以致之乎卒於是年十一月晦享年四十有¶
三𦵏錢塘之花家原以寜貴累贈至嘉議大夫刑部右¶
侍郎嗜為文章詩雅淡近古所述有拙齋藁春秋正義¶
藏於家配袁氏封太淑人子男二長即寜舉進士擢官¶
刑部主事陞郎中用佐武功陞刑部右侍郎次宜女二¶
長嫁監察御史劉安定次嫁某孫男若干銘曰¶
<pb:KR4e0090_WYG_056-16b>¶
行莫先孝顓顓厥誠道貴善教羣才以成忠厚之存平¶
直之行天有報施身後洊榮有赫嗣興峩冠在廷振華¶
履亨既崇以閎錢塘之原歸展先塋貽後樹碑太史之¶
銘¶
　　　贈嘉議大夫工部右侍郎周君墓碑銘¶
宣徳五年上命越府長史周忱為工部右侍郎賜璽書¶
俾廵撫南直𨽻蘇常諸郡兼董其饟事忱單心畢力靡¶
間夙夜上有資於國用下有及於民生三年賜誥嘉奬¶
<pb:KR4e0090_WYG_056-17a>¶
而褒贈其考為嘉議大夫工部右侍郎於是忱以禮部¶
侍郎章敞所述其考府君事狀求余為銘將勒石于墓¶
余與府君生同嵗居同郡又與忱有同朝斯文之雅不¶
得辭府君諱森字秉昻周之先會稽人唐御史中丞勍¶
率兵討黃巢留鎮九江子孫因家焉七世孫太子詹事¶
世修徙南昌之武寜又四世至宋敷文閣學士友賢五¶
世不分詔旌其門其子兩浙宣撫汝翼汝翼子瑞州知¶
府應合應合子天驥元吉州路總管贈江西行省㕘知¶
<pb:KR4e0090_WYG_056-17b>¶
政事追封廬陵郡公又因家焉郡公五子長橫州路治¶
中諱志道府君髙祖也曽祖忠州判官諱圭祖南康路¶
知事諱鑑父諱潤世稱遺安先生時重其學行元季避¶
兵亂於吉水之月岡又因家焉母李氏知學有徳善遺¶
安年四十未有子脫服飾為取側室黃氏生府君幼讀¶
書警敏有立志成童綜理其家事井井間出長里徭賦¶
邑大夫重之壯而襟宇闓豁才器充偉有司屢欲薦用¶
之輙以親老辭而奉養克孝親疾躬治藥食不去側者¶
<pb:KR4e0090_WYG_056-18a>¶
累日親没哀毁嵗時恒謹祀事嘗改厝所生母舉柩過¶
門將奉置堂中行祀禮姻戚中泥隂陽家忌者交尼之¶
府君曰人子事死如事生安有親過門而不入家者脱¶
有禍森不悔女兄没諸甥皆客逺外䘮𦵏悉自已出妻¶
之母卒未有𦵏地即出地𦵏之或言此地大利後人柰¶
何推畀異姓府君曰茍可利後在彼猶在此也與人交¶
惇信義喜賔客觴酌譚論雖終日不倦負直氣有過者¶
面折之然能為人解紛排難而庇其鄉里有造偽鈔者¶
<pb:KR4e0090_WYG_056-18b>¶
事覺而枉逮其里人力為白之於官近鄉嘗有盜刼掠¶
富家里中無頼亦動心潛結將發府君察知徧詣諭之¶
禍福曰彼刼敓者即朝莫為魚肉若等寜可效之耶又¶
召其首謀者閉於家得不發不旬日官盡捕近鄉冦戮¶
之而没入其家里無頼者皆詣府君叩頭謝曰微公我¶
等悉以冦死矣葢里人頼其惠者非一嘗舟行舟中人¶
失物疑同載者竊將執送於官府君曰此疑事即為代¶
償數日得真竊者失者大慚府君平居樂積書教子忱¶
<pb:KR4e0090_WYG_056-19a>¶
初習舉子業手錄前軰名人程文成帙授之為式忱舉¶
進士奉詔進學翰林日有長益暨擢刑部主事進貟外¶
郎有㢘能名府君喜屢至京視之而加勵焉府君於學¶
通其大㫖旁通醫卜尤嗜郭景純𦵏法有困於窶者從¶
府君求吉地改𦵏其親葢冀免於窶府君曰吉地非可¶
求茍有善行將自遇之其操術如此洪熙中以忱貴封¶
奉議大夫越府右長史忱奏分其禄之半於鄉以養宣¶
德六年九月廿二日卒禮部以聞命進士甘瑛賜祭春¶
<pb:KR4e0090_WYG_056-19b>¶
秋六十有七配龍氏元義兵㕘軍復皋之女有賢行先¶
廿七年卒繼胡初贈封皆宜人龍後進贈淑人胡太淑¶
人子皆龍出男四忱恫恪怡恫先卒二女長適陳行恭¶
次適蕭肇成孫男八女八曽孫男五女四府君之𦵏以¶
卒之明年四月廿九日合於里仙獅石之南龍淑人之¶
墓銘曰¶
繄周之先顯有閥閱昉越徙洪又轉徙吉吉守桓桓斯¶
文攸尊吉人徳公永言耐軒公之桐鄉青原白鷺公之¶
<pb:KR4e0090_WYG_056-20a>¶
子孫逢掖章甫始來月岡公四葉孫晚際承平于于丘¶
樊月岡再傳曰秉昻甫才足剸繁知足達務韜巻弗用¶
逍遥徜徉厥有譽聞施家暨鄉有偉嗣興揚于明庭秉¶
志攄誠式貳冬卿上裨朝家下惠黔首帝曰俞哉䟽恩¶
父母峩峩丘墳有石麗牲述行載榮爰勒斯銘¶
　　　太史吳先生墓碑銘¶
先生諱勤字孟勤姓吳氏其先自大梁徙荆州至箎官¶
南康遂家匡廬之陽至晢為永新簿又家永新其曽祖¶
<pb:KR4e0090_WYG_056-20b>¶
諱原道祖諱文振考諱師尹元名進士為永豐丞母龍¶
氏一夕夢紫衣大士寤而先生生幼頴異五嵗知慕學¶
七嵗日讀數千言成童四書五經皆成誦未冠為文章¶
下筆濡然而必根於理未嘗茍作永豐君經學擅名大¶
江之西先生與弟仲謹皆負才氣英邁傑出人稱吳氏¶
二鳳先生有志科第鄉前軰咸期必中永豐君曰吾老¶
矣乃不果行永豐君捐舘元政日隳所在冦盜充斥先¶
生歎曰世若此吾可坐視耶乃列弭盜數䇿徃告吉安¶
<pb:KR4e0090_WYG_056-21a>¶
守臣納蘇羅丹納蘇羅丹知禮先生而不能用去之而¶
州里冦盜益甚往避于洪居無幾偽漢兵圍洪有欲薦¶
先生于行省平章多通者先生聞而止之曰此人已無¶
固志明旦多通果遁城陷先生趨間道歸鄉里國朝兵¶
下吉安紀律嚴肅先生曰此真吊伐師也往謁其總帥¶
時淮南郭子章㕘謀幕府相得懽甚署先生官太和不¶
就洪武初詔下興學徴儒師郡舉先生中書考經義第¶
一奏除武昌府學教授嚴師道正學規訓勵諸生多成¶
<pb:KR4e0090_WYG_056-21b>¶
才者如中書㕘政方鼐國子祭酒吳啟皆出其門居數¶
年先生援例去官楚昭王聘為諸子師而賔敬之先生¶
非周孔之道不陳故禮遇久益厚永樂初召修太祖髙¶
皇帝實錄先生明故實謹書法時推直筆書奏賜白金¶
文綺改教授開封府學施教如武昌周定王亦厚禮之¶
至開封之又明年以疾不起永樂三年二月二日也春¶
秋七十有六定王遣官致祭藩憲大臣及郡太守以下¶
皆躬祭諸生哀慕不已明年歸𦵏于鄉先生孝事父母¶
<pb:KR4e0090_WYG_056-22a>¶
恭愛兄弟教育孤姪如子其胷次明净矩度雍容不嚴¶
而肅其學無所不究喜道誘後進恒盡底裏士子咸樂¶
親之非聖之書不以教嘗見學者玩揚子太𤣥文正色¶
曰曷不究心孔孟哉取予以義在楚府日蜀獻王湘獻¶
王皆遣使奉書幣致願見之意廣西藩憲亦請主鄉試¶
文衡先生歎曰楚國待我厚古賢王禮士不是過也我¶
豈當外交一切謝卻湖廣行省㕘政吳雲於先生故相¶
好雲卒於官二子貧不能歸先生扶持之使立又教其¶
<pb:KR4e0090_WYG_056-22b>¶
仲子學凡於親故及名賢之後汲汲奬借於利雖微不¶
茍取初罷教授歸諸生奉贐一芥無所受曰諸賢惟勉¶
進不懈即勤受惠矣處物和厚人片善揚譽之不置未¶
嘗啟口及人過失至論事公是非不肯媕婀依隨憂人¶
之憂急人之急常如不及喜賔客至者未嘗以空匱廢¶
禮閒暇時誦佛經學者疑而質之先生泫然曰先夫人¶
遺命也非敢徼福楚府紀善貝翺聞之歎曰朱夫子所¶
記尹和靖之孝也先生不忘其先自號匡山樵者晚更¶
<pb:KR4e0090_WYG_056-23a>¶
號凷翁文章渾厚雅則所著有匡山樵者集六義齋集¶
鶴山集若干巻藏于家配孺人蕭氏淑慎慈惠式勤内¶
助先十年卒子男一善存女一歸胡光大孫男三耘耔¶
耕曽孫男六士竒甫冠拜先生於武昌往還七年深辱¶
教愛後同在史舘旦暮益親宻將赴開封所以命之者¶
甚厚未捐舘先十日書來示訣别之意而訃踵至矣嗚¶
呼儒師老成世豈復有吳先生哉時先生之甥胡君光¶
大述為行狀而約解君大紳銘墓余書墓上之石獨余¶
<pb:KR4e0090_WYG_056-23b>¶
久未及為今年善存走六千里外趨余皋緩之罪尚可¶
聞乎敬叙而為銘銘曰¶
凡士求道於先覺師惟先覺明為龜為蓍猗嗟先生研¶
深函博秉義蹈仁表厥儀則遭時孔屯心急拯焚匍匐¶
有言彼聵罔聞大明麗天光被四表嘉重有道升泮以¶
教濟濟兟兟來遊來歌相廷賢關蜚英振華奕奕親藩¶
河間行治秩秩賔筵仲舒正誼廼趨召命廼職史書春¶
秋之志式嚴褒誅陽煦霜肅表裏不間有德有言斯文¶
<pb:KR4e0090_WYG_056-24a>¶
冠弁璞玉在山草木承輝嗟乎先生曷不憖遺先生之¶
藏其封六尺永懷先覺過者必式¶
　　　故奉議大夫鄭府右長史頼君墓碑銘¶
正統六年八月十五日鄭府右長史頼君没於家其子¶
翰林編修世隆縗絰奉監察御史薛希璉所述長史君¶
事狀求余書墓上之石頼之先自江右徙汀之清流世¶
有科第襲厚徳髙祖諱寜曽祖諱霖祖諱李宗考諱福¶
興皆持行不仕長史君諱添貴字景望晚號澹菴生晬¶
<pb:KR4e0090_WYG_056-24b>¶
而孤母陳育之訓之長而悟解頴敏從學縣博士兼通¶
書春秋禮經工為文章永樂乙酉選鄉貢明年㑹試禮¶
部中教官選授浙江麗水縣儒學教諭九載以績最陞¶
教授需闕言於朝願仍就教諭從之除仁和縣學九載¶
績又最當陞諸生列狀乞留㑹簡陞鄭王府伴讀侍王¶
之國鳳翔每長史缺即命君署其職事鳳翔學者率從¶
之受經其仲子世隆官翰林恩典得封父母君既援棄¶
職就封之例王重其去即舉奏為右長史從之授奉議¶
<pb:KR4e0090_WYG_056-25a>¶
大夫無幾丁内艱去既服闋以疾終於家享年六十有¶
二君為人坦直存心忠厚孝於親友於兄弟睦於宗戚¶
誠於交友以恭遜居鄉黨以詩書行義成其子以致知¶
力行勵學者而施教孜孜不倦恒躬率先之學者後多¶
由科目升擢要官有名于時其待諸生如子有為怨家¶
誣搆郡守惡其抗直將黜為吏者君力為直之有負官¶
租不能償者倒囊代之償前官所收廪米嵗久腐壞有¶
司責民之守廪者償民窶不能償將自經君捐已俸代¶
<pb:KR4e0090_WYG_056-25b>¶
償葢於排難解紛周急濟乏率謂當然其在藩府也從¶
容正道隨事獻替甚為王所重平生利一芥不茍取處¶
事必當理朋友死無所歸盡禮𦵏之𨽻人啟土築垣得¶
白金一器有告君請分之者不聽惇義遺利槩類此其¶
學有本源未嘗惑於老佛邪説所著有經義若干篇古¶
文若干篇詩若干首存於家其配曽氏子男五長世昌¶
次世隆宣徳庚戌進士擢官翰林次世安次世和次某¶
女二長嫁王瓘次尚㓜孫男十其𦵏以正統七年墓在¶
<pb:KR4e0090_WYG_056-26a>¶
其邑某原銘曰¶
緼仁積厚逢掖世振振繩繩續續繼蚤孤克奮卓特志¶
上探虞周究洙泗抉隐闡奥發經義黌宫坐正皋比位¶
詵詵童冠左右萃講道授業開蒙蔽昕旰亹亹殫勞勩¶
聲實茂起光昭㫼親藩毗輔式簡畀懷忠瀝誠秉正議¶
匡直視古靡怍愧内篤孝友推施濟凡諸士行殆乎備¶
既没而寜此其竁銘以表之太史氏¶
　¶
<pb:KR4e0090_WYG_056-26b>¶
　¶
　¶
　¶
　¶
　¶
　¶
　¶
　東里續集巻二十八¶
