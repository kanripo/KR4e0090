# -*- mode: mandoku-view; -*-
#+TITLE: 東里集
#+DATE: 2015-08-25 00:19:19.558397
#+PROPERTY: ID KR4e0090
#+PROPERTY: BASEEDITION WYG    
#+PROPERTY: JUAN 續集卷四十五
<pb:KR4e0090_WYG_073-1a>¶
欽定四庫全書¶
　東里續集巻四十五　　　明　楊士竒　撰¶
　　像贊　銘　贊¶
　　　彭士揚像贊¶
其立也囏而卓其學也劬而博其執行有常其謹度有¶
恪不亢不屈匪襲匪襮贊王師於九伐而才用未竟友¶
朝紳於兩京而文譽以灼晚霑一命辟雍之學人蓋仰¶
其冠紱之榮而已不改簟瓢之樂此所以表君子之能¶
<pb:KR4e0090_WYG_073-1b>¶
約而多士之先覺者歟¶
　　　胡子貞先生遺像贊¶
是吾廬陵胡忠簡公七世孫也神粹而色正氣和而志¶
醇夙秉執於亷㓗允蹈履夫義仁濟南遺經啟廸乎來¶
學太丘行義表率其鄉人頥天和於林壑偉儀度於縉¶
紳嗟年歲兮遽逺懷道德而莫親瞻遺像之儼然起予¶
心之㡦㡦¶
　　　陳處士像贊(有序/)¶
<pb:KR4e0090_WYG_073-2a>¶
漳州陳處士念其子彧逺仕欲歸養而未能㑹工繪其¶
像畀之且為書諭彧曰對此即對父矣子事父豈必養¶
乎能承父志足矣吾之志在汝致恭君命無他也處士¶
其賢父哉彧為秋官主事以像求贊一辭余嘗聞處士¶
行義於彧矣遂述為贊蓋将使其子若孫皆圗無忝云¶
其儀之恭其存之忠其脩也禮以為防其行也孝以為¶
宗既承其先又啟其子眉壽而康茂膺蕃祉¶
　　　楊學士像贊¶
<pb:KR4e0090_WYG_073-2b>¶
濯濯其容色肅肅其儀度闓爽而縝密剛直而公恕縕¶
潔靜精微之學發瑰瑋竒贍之文奮騫翥於賢科振芳¶
華於詞垣當泰和亨嘉之運崇論思宥密之地隆九重¶
之眷寵極千載之遭際玉堂金馬人瞻其榮忠君愛人¶
我識其誠國之貴重清廟瑚璉士之光華斯文冠冕¶
　　　鍾子勤像贊¶
和易而方通敏而直昉鄉序以育材升賢科而肇跡際¶
明盛之時典綸綍之職式光以榮益慎以廸斯其禁近¶
<pb:KR4e0090_WYG_073-3a>¶
歴二十年而所履坦如一朝夕故貌其外者既得乎彷¶
彿而與之㳺者聊寫其平昔¶
　　　黄少保致事像贊¶
少潛心於經術壮發身於科第兼内外之制嚴清密之¶
地履公為道秉直為義居貞也出處惟一持介也夷險¶
不二篤至敬於四聖之朝進崇爵於三孤之位任調均¶
夫玉燭存筆削乎金匱才宏識逺帝方資賢臣之輔名¶
遂功建人咸髙君子之退八袠伊邇諸福斯備鴈蕩天¶
<pb:KR4e0090_WYG_073-3b>¶
台超遙地上之仙鶴氅綸巾希特人間之瑞也¶
　　　謝庭循像贊¶
雍容而夷坦恬憺而靜貞弗伉弗嫵靡雕靡矜抗浮雲¶
兮素尚含清風兮雅詠寄妙翰於林巒亦自怡其情性¶
躬承當宁之知日侍㡬務之餘隆寵禄之屢進執敬畏¶
而若虗所履之確所存之厚蓋舉世髙其藝而君子重¶
其守也¶
　　　顧仲華像贊¶
<pb:KR4e0090_WYG_073-4a>¶
為子克孝為父克訓於急能周於乏能賑卓犖其氣蕭¶
散其韻晚歲京華壺公仙隱厥嗣之良陽煦玉潤式崇¶
孝養壽禄彌進¶
　　　蕭德頴像贊¶
桃華源上凈纎塵雲白山青隱者倫南宋賢科遺澤在¶
詩書瀟灑樂天真¶
　　　醫士何彦澄像贊¶
究農軒之精體生育之仁其志所存與物皆春不芾不¶
<pb:KR4e0090_WYG_073-4b>¶
纓蕭散初服壺居廓焉奎光下燭¶
　　　孫處士像贊¶
儼乎其儀坦乎其存本於家者孝友之誠重於鄉者信¶
義之惇於愛人也衆號曰長者於操已也郡禮為嘉賓¶
有詩有書以淑子孫有行有文在賢嗣人享禄養於髙¶
年蓋壽福其方臻也¶
　　　蕭徳玉像贊¶
此老南宋進士之孫秋官郎曹之父敦履於素祗懼于¶
<pb:KR4e0090_WYG_073-5a>¶
度桃花溪水蕭散乎其居雲白山青浩蕩乎其趣傲松¶
栢之氷霜怡桑榆之遲暮想其樂之優㳺寫余懷之嚮¶
慕¶
　　　王彦鼒像贊¶
其起家以進士其入官自御史儼巍峩於廌冠肅對越¶
於龍陛明乎憲紀之重體夫欽恤之意嚴而不厲寛而¶
不肆挾清冰於夏寒挺喬栢於晚翠方兹升佐於外臺¶
又将盛行其志者歟¶
<pb:KR4e0090_WYG_073-5b>¶
　　　况伯律太守像贊¶
剛正之氣卓特之才其潔清之操一塵不滓其執守之¶
固千夫莫回既明且果亦敏以勤官朝署也事三聖惟¶
其敬典侯邦也庇千里惟其仁靡暴弗馴靡悴弗煦令¶
行秋霜恵流時雨歲久當遷民攀留者萬計天從所欲¶
詔特俾之重臨昔張益州前後其異施若况吳郡必古¶
今而同心者歟¶
　　　楊彦素像贊¶
<pb:KR4e0090_WYG_073-6a>¶
此宋西昌三登仕之雲孫承清白之世出詩書之門弗¶
名之營弗利之騫脱畧埃氛栖遲丘樊采林芳以容與¶
濯澗清而盤桓優哉悠哉白鬂蒼顔蓋閲蘭苕於屢謝¶
而挺松栢於歲寒者也¶
　　　自題朝服像贊¶
爾簪爾纓爾琚爾珩煌煌在躬肅肅在庭爾直爾清爾¶
忠爾貞夙夜惟欽無忝所生¶
　　　胡隆成像贊¶
<pb:KR4e0090_WYG_073-6b>¶
擢芝山之秀涵番湖之清敦朴而直諒寛厚而和平遭¶
逢明聖之朝發軔逢掖之士廌冠烏府嘗馳譽於冰蘗¶
伊洛嵩髙亦肅清夫憲紀頳顔皓首象笏朱衣優哉悠¶
哉式繁壽祺¶
　　　陳徳遜像贊¶
資醇而龢履善而夷忠信自固恬憺自怡有詩有書克¶
承于家有冠有紱于家之華蘭褘蕙帶江山在庭歲寒¶
松栢天錫長齡¶
<pb:KR4e0090_WYG_073-7a>¶
　　　熊用學太守像贊¶
外和内貞履義縕仁持躬以亷守職以勤才敏於庶務¶
恵浹於庶民蚤珥廷陛之筆久典郎官之署鳳陽陽羡¶
視漢三輔人之允懷次公叔度其豐城之寳氣将賢譽¶
而並著乎¶
　　　蔣隱溪遺像贊¶
有佳人兮溪之陽酌清泠兮壽而康溪繚曲兮誰入其¶
居黙存吾道兮靜閲吾書溪之雲兮朝飛紛婀娜兮飄¶
<pb:KR4e0090_WYG_073-7b>¶
素衣溪之風兮増夕波又逍遥兮獨行以歌溪之路兮¶
幽且長忽而逰兮無何鄉悵予望之兮溪水茫茫¶
　　　蕭孟亷像贊¶
承忠厚之世涵詩書之澤冠纓肇續前後赫奕以直諒¶
之資通敏之識惇用孝友雅持謹飭獨嘉遯於雲林而¶
樂志於泉石恬焉泰焉以㳺以息詠考槃於古詩誦履¶
坦於大易其超然享福祉於無斁也歟¶
　　　蕭編脩孟勤像贊¶
<pb:KR4e0090_WYG_073-8a>¶
貌清而氣和志端而履荘孝弟其行之本忠信其存之¶
良潄六籍兮芳潤吐三秀兮文章奉大對於彤陛參髙¶
歩於玉堂承明延閣之從容詞林藝苑之翺翔縉紳所¶
臧譽聞式彰承昭代而日濟其所至蓋未可量哉¶
　　　蔣吾望像贊¶
世積善仁躬蹈禮義居靜葆和守約持毖有溪有山蕭¶
散畵圗娛適燕閒有琴有書鄉靡競争賴平與公捐廪¶
以施式恵瘝痌好徳有恒厥應斯厚既富康寜茂介於¶
<pb:KR4e0090_WYG_073-8b>¶
壽¶
　　　長史霽菴遺像贊¶
其志之篤其行之肅其學之充其文之彧粹乎其中之¶
韞闇乎無外之暴持憲紀也嘗振乎風裁輔親藩也式¶
勤於啟沃詩書之宗焯焯其克承忠節之世偉偉其不¶
辱己乎民服其人如玉¶
　　　周士暘遺像贊¶
鄞士周熷士暘往年在南京余識之於其冢子春坊司¶
<pb:KR4e0090_WYG_073-9a>¶
諫冕所今年其季子鑄印局副使濂出此像求題蓋謝¶
世久矣冕濓皆有文於余往還故不辭而為之贊曰¶
惇孝與悌持義與禮其縕之醇其服之玭遺情物外樂¶
志塵表有朋有徒有續有紹日湖澄明梅牕幽馥懷哉¶
若人逖矣貞獨¶
　　　曾克復遺像贊¶
含和茹醇履素蹈貞佩春蘭之鮮㓗飡秋鞠之清芬超¶
乎塵紛轇轕之表熈乎無懷葛天之民備諸福於厥躬¶
<pb:KR4e0090_WYG_073-9b>¶
垂慶澤於後昆噫吾猶及炙其光儀而今何可以復親¶
也¶
　　　梁叔荘像贊¶
孝友行仁之本而有稱於宗族鄉閭經術傳道之正而¶
有施於黨庠國學既温且良亦毖而恪顒顒儒林允矣¶
無怍¶
　　　賔畿弟像贊¶
奕奕厥宗旌孝有坊䢵邦之政德音孔彰其本之端其¶
<pb:KR4e0090_WYG_073-10a>¶
植之囏秉肅與恭晚逾桓桓被古人服求古人心優㳺¶
桑榆其樂且湛¶
　　　袁叔景遺像贊¶
逢掖之宗世科之裔夙有文藝有才與志大廷之對䇿¶
名髙第命不及試睹像興喟¶
　　　湖廣按察使羅文衡遺像贊¶
孝友温恭亷直荘毅發軔賢科歴階膴仕廌冠中臺有¶
紀有綱熈如春暘肅如秋霜茫茫湘漢奠國南服仁綏¶
<pb:KR4e0090_WYG_073-10b>¶
義門民遂所欲嗟乎已矣遺像儼存悠悠之思係其後¶
昆¶
　　　御史楊君像贊¶
其為人也剛正而用恕亷清而蹈矩有志有才遭逢明¶
主鐵簡豸冠栢臺烏府振厥紀綱何有强禦蓋以之持¶
憲則夏日秋霜以之臨民則召父杜母者也¶
　　　羅文振像贊¶
為子也誠於事親為兄也篤於友弟質直而謙恭和厚¶
<pb:KR4e0090_WYG_073-11a>¶
而坦易忠信重於鄉閭謹敕存於交際家雖貴初未嘗¶
以恃積非厚克屢散以濟此璽書所以旌褒義民非古¶
人所號稱善士者乎¶
　　　贈禮部主事龍君遺像贊¶
科第之宗德禮之門毖厥行言貴若璵璠吟詠詩書逍¶
遥丘園栖迹白雲謝志華軒積善之遺有子有孫身後¶
之榮偉兹慶源¶
　　　蕭知縣像贊¶
<pb:KR4e0090_WYG_073-11b>¶
其襟宇坦而和其操執謹而恪居貞以靜安澹以泊理¶
人有愷悌之徳處物有雍容之度吏之典則民之父母¶
譽聞之興昉兹洋洋祿位之進其曷可量哉¶
　　　故友工部侍郎趙公孟𢎞遺像贊¶
性情夷曠襟宇濶畧智識超卓行義磊落處貴富而能¶
約履憂患而不怍惟其無累乎外故亦無往弗樂我懷¶
伊人九原不作睹遺像之儼然能無嘅於今昨也歟¶
　　　李君時勉像贊¶
<pb:KR4e0090_WYG_073-12a>¶
氣充而志端外和而内剛其學也本源純深其文也篤¶
實輝光史館謹嚴經筵禆益有矩有䂓惟正惟直玉署¶
金馬四朝於兹國有老成儒有表儀胄監成賢允屬耆¶
老需佐隆平天子有詔¶
　　　郭興文像贊¶
其稟恂恂其儀温温有慤其存有斐其文懿詩書之華¶
冑雖衆處而不群夫既承熈明之運歴觀南海道三韓¶
渉齊魯游中原充充乎其見聞其将整六翮而追鵷鸞¶
<pb:KR4e0090_WYG_073-12b>¶
登青雲而奮髙鶱也¶
　　　像贊(失其名/)¶
儼恪之容和厚之氣居仁山文水之間際雍熈治平之¶
世康寜之福終歸於全善慶之澤垂裕綿綿¶
　　　像贊(失其名/)¶
所志仁義所蹈貞潔逍遥畎畝之間雍容恭讓之節未¶
見其人嘗聞其風聊以識之於其徳容¶
　　　錢參政像贊¶
<pb:KR4e0090_WYG_073-13a>¶
蔚乎其世忠孝興家温乎其人肅恭靖嘉力學奮庸有¶
行有文填于大邦恵政在民奕奕藩垣祗國顯命以閎¶
厥施以鴻厥慶¶
　　　楊節仲像贊¶
貌古而清識端而明蘭石表其㧞俗之韻霜月同其履¶
潔之貞其處鄉也人仰之為王彦方其長民也世儗之¶
於龔少卿言行有誠進退以禮眉壽而康德人之祉¶
　　　袁太常像贊¶
<pb:KR4e0090_WYG_073-13b>¶
挺乎東鄮之英儼乎頌臺之賢温乎所存之厚確乎所¶
持之堅究至理之窅㣲謹言行其顓顓夫論其超叔服¶
而邁唐舉者蓋睹乎一端而未睹乎其存也¶
　　　蹇尚書像贊(有序/)¶
此吏部尚書兼詹事府詹事重慶蹇公像也四方之人¶
欲瞻望公之徳容而不能得當賴畵像而傳然欲知公¶
之存諸心施諸事者有非畵史所能彷彿士竒與公同¶
朝久知公為悉故述其所存所施為贊書諸巻端使觀¶
<pb:KR4e0090_WYG_073-14a>¶
者并得之詞曰¶
端厚和裕坦亮淳質本其自然表裏洞逹掌綸紼於鳳¶
池司衡鑒於天官秉忠輔於儲闈贊訏謨於朝端膺付¶
託之重係老成之望其守法也雖微而必慎其執徳也¶
蓋老而彌壮國家為心遑計其身物我為公寜厚乎人¶
道不任已惟是之從度存包荒惟廓有容持素履於儉¶
朴敦恒性於隱惻蹈逺道於康荘表雪霜之松栢斯福¶
禄之長自天申錫而天下之人仰望為賢科之星鳳聖¶
<pb:KR4e0090_WYG_073-14b>¶
朝之柱石也¶
　　　袁院判像贊¶
資偉而厚氣和而充寛平而直亮豁逹而雍容遡和扁¶
而軒岐蓋精探而研攻當聖人之景運奮雲興而從龍¶
可謂千載之遭逢矣而濟物以慈蒞事以公奉上以誠¶
脩職以恭所以承眷遇之益隆而致保和之全功也¶
　　　蔣院判像贊¶
粲乎其文温乎其氣肅乎其所履泊乎其所嗜究孔孟¶
<pb:KR4e0090_WYG_073-15a>¶
之要竅農軒之秘志惇乎矜恤徳施乎恵濟被慎簡於¶
近職切保和之隆寄極知遇於儲君蓋多歴夫年歲寵¶
彌盛而彌恭績愈茂而愈勵斯豈非靜學之所得而緝¶
熈之造詣者乎¶
　　　思貽兄像贊¶
此清溪思貽楊先生像也貌癯而清氣剛而直色正而¶
温詞毅而則不矯矯以傲物不庳庳以狥役涵泳詩書¶
之囿散誕林泉之側紉芳蘭以為衣采瓊芝而為食安¶
<pb:KR4e0090_WYG_073-15b>¶
義命於澹泊恒優游以自適惟其嫉邪憫俗之心懇懇¶
而弗忘承先啟後之志孳孳之為亟蓋不知者或訝其¶
違衆而知之者皆重其惇德斯所以繫多士之表儀而¶
為吾宗之柱石者也¶
　　　刑部侍郎何文淵像贊¶
學古入官明經致用體仁為要蹈義能勇金石其堅氷¶
玉其清秉尊主庇民之誠懷憂深思逺之情出任牧守¶
也政有紀綱民有父母令行弊息風移俗厚入持憲辟¶
<pb:KR4e0090_WYG_073-16a>¶
也殺不辜寜失不經用輔益聖徳扶君子而抑小人式¶
取法大易正直其存祗肅其度國之藎臣永篤其祜¶
　　　陳祭酒像贊¶
有德有儀有學有文翺翔乎承明著作之庭肅穆乎大¶
學賢士之闗一字衮鉞參三朝之史錄五經道義儼六¶
館之師尊若夫灑落之度愷悌之存望之而山立即之¶
而春溫其士林之鳳麟也歟¶
　　　惟效像贊¶
<pb:KR4e0090_WYG_073-16b>¶
忠節啟家詩書續世發身賢科歴官憲紀有繡衣白簡¶
之華有虎視鷹揚之毅鐡石其存氷霜其厲回南省之¶
使軺持東郡之讞議蓋君子知重其仁而小人咸懾其¶
義年未耄而勇退超然乎林泉之髙致也¶
　　　劉孟恂像贊¶
履素居貞懷仁秉義力學而本乎經潔身以求其志飲¶
必澄源逰必廣術道循軌於古人行邁倫於當世所謂¶
聖代之逸民南州之髙士若榮命之自天非天爵脩而¶
<pb:KR4e0090_WYG_073-17a>¶
人爵至者歟¶
　　　康紀善像贊¶
是為梁府紀善康先生之像其為人也坦直而不肆謹¶
確而能暢不卑卑以屈不矯矯以亢其學明於二帝三¶
王之書其仕隆學者之師資表藩輔之譽望蓋非畵史¶
之所能状也¶
　　　桃源蕭安恒像贊¶
有孝有仁有紀有倫心若執盈氣若回春既昌其家亦¶
<pb:KR4e0090_WYG_073-17b>¶
安其鄉行則多宜福亦斯徴百尋之栢不為宫室過者¶
必瞻行者必息古之善人今之吉士遺像如生誰不敬¶
止¶
　　　蕭安竟像贊¶
雍容乎其貌清洒乎其儀孝友承乎世美忠厚出其天¶
資雖不用時厥材則備雖弗永年人懷曷替爰有賢嗣¶
復有衆孫匪德之敦孰開源源¶
　　　蕭徳髙像贊¶
<pb:KR4e0090_WYG_073-18a>¶
其先嘗進士乎宋之南渡矣其家嘗世積忠厚之德於¶
其素矣其生際乎潤屋之富矣其身嘗自奮出代其父¶
赴萬里之戎伍矣其歸荷君命之嘉予矣其居復有子¶
孫以承懽於朝暮矣是則儼衣冠擁童竪盼紅蓮依綠¶
樹而行樂者固其所也¶
　　　蕭徳顥像贊¶
秀發之資英特之氣實愷以和亦卓而毅志尚乎詩書¶
行敦乎孝弟其才之美雖不用世其隱之樂實加於膴¶
<pb:KR4e0090_WYG_073-18b>¶
仕是蓋為聖朝喬木之家而南宋進士之裔也¶
　　　蕭徳資像贊¶
温然其容坦然其中有瀟灑髙尚之意氣有磊落濶逹¶
之心胸家承富有之業能服禮以飭躬山林泉石散誕¶
冲融蓋超乎物外之蹤而㡬於和而不同者歟¶
　　　彭百錬像贊¶
敬行以承先勤學以致身脩職以事君持斯三者揚芳¶
振芬睇雲霄於萬里方鵬鶚之髙鶱惟勵翼其有恒用¶
<pb:KR4e0090_WYG_073-19a>¶
光續於前聞¶
　　　劉伯塤像贊¶
其處也樂翠竹白沙之清其逹也躋卿曹郎署之榮於¶
燭隱而㡬若鑑之照於持憲而務乎衡之平斯以揚特¶
逹之譽行寛恤之志将祿位之益隆吾曷究其所至¶
　　　陳思孝像贊¶
其中之夷夷其外之怡怡其學無所不窺其辯浩乎若¶
馳贊百里之治民懷其豈弟躋侍從之班衆羨其委蛇¶
<pb:KR4e0090_WYG_073-19b>¶
蓋優游翺翔石渠天祿而探𤣥抉秘商鼎周彛是以海¶
内之人趨陽氷之篆古而縉紳大夫推子雲之識竒也¶
　　　陳仲完像贊¶
三山之秀長樂之英其學問之得必本於經其文章之¶
逹不鶩乎名氣宇藹陽春之和襟抱含氷雪之清不競¶
不絿寛厚坦平蓋吾識之為玉堂之君子而春坊之老¶
成也¶
　　　劉郁武像贊¶
<pb:KR4e0090_WYG_073-20a>¶
其存平厚其資敦篤有徳有行靡榮靡辱茅堂蓽戸藜¶
杖葛巾不識不知堯舜之民清泉在溪白雲在山優哉¶
游哉碩人考槃¶
　　　周時立像贊¶
學優而才茂德充而行方從容乎仁義之域馳騁乎詞¶
翰之塲父作也有長洲之文學子述也有天台之賢良¶
噫可謂超然無憂而樂善於鄉邦也耶¶
　　　楊武侯薛公祿像¶
<pb:KR4e0090_WYG_073-20b>¶
熊虎之姿金石之志感㑹風雲桓桓義氣恭命敵愾烈¶
風迅震功著社稷心存朝廷維武維忠維臣薛氏皇有¶
褒恩河山帶礪¶
　　　曾景彰先生遺像贊¶
此吾澄江之南之處士也務學以植身隱居以求志推¶
所藴以淑人明乎義而遺利雲林泉石于于洩洩年踰¶
八而望九福已備而厭世聊書其平素之槩而勵其後¶
之人之於善繼也耶¶
<pb:KR4e0090_WYG_073-21a>¶
　　　自題待漏像¶
生乎清白之宗承乎詩書之世有尊主庇民之志而學¶
不足以發有憂深思逺之心而才不足以濟儼冠紱之¶
華在論思之地耿耿乎夙夜肅肅乎寅畏期無忝於君¶
親蓋不知老之将至焉¶
　　　蒋吾與像贊¶
履坦蹈和茹清服素肫肫其存顓顓其務有行有言有¶
儀有度超乎埃氛轇轕之表陶然雲林泉石之趣州閭¶
<pb:KR4e0090_WYG_073-21b>¶
欽其髙致賢逹仰其良矩從容期頥駢蕃福祚蓋吉人¶
有相之道而巋然如靈光之在魯也¶
　　　自題侍教像贊¶
此老之生今七十有三年其仕凡三十有七歲歴事¶
四朝恒持一志顓顓乎毖慎肅肅乎嚴畏不敢内非類¶
之交不敢徼非義之利祿愈增而意愈澹秩愈進而心¶
愈惴治官務如家務視海内如室内雖不能萬一之有¶
濟而不敢須臾之或怠誠懼上孤明聖之恩有忝清白¶
<pb:KR4e0090_WYG_073-22a>¶
之世閲春華之屢謝撫寒栢而猶翠聊自寫其素存示¶
同宗以祗礪¶
　族孫挺來北京旦夕在左右里蕭生為寫侍教圗挺¶
　以求贊因謾書此然士當師古挺尚從事乎逺且大¶
　者可也¶
　　　石彦誠母像贊¶
古人之賢成於母多矣石母之賢亦成其子矧孝敬於¶
下堂而儉勤於中饋是宜膺福祥於壽考益昌盛其後¶
<pb:KR4e0090_WYG_073-22b>¶
嗣也¶
　　　蒋配蕭孺人像贊¶
名閥所生君子之嫓徳言容功四者夙備奉尊之孝善¶
下之教于宗于姻是儀是效閫内肅雍有章有倫壽康¶
維祺子孫振振¶
　　　楊武侯夫人房氏像贊¶
朝有重臣桓桓熊虎奉國忘家有賢内助其賢伊何含¶
𢎞恵慈長㓜尊卑一家愉怡閫内之政不嚴以肅厥德¶
<pb:KR4e0090_WYG_073-23a>¶
允厚源源嘉福翟冠雲帔恩命自天蘭玉滿堂夀康百年¶
　　　僧録左覺義住持慶夀逺禪師贊¶
此老發跡慈源於道夙契受説圓菴於法精詣主四方¶
之名刹闡諸佛之𤣥祕蓋空寂六宗廓六如之大觀竟¶
究心印澈七徴之奥義湛乎淵澄瑩乎玉粹斯以簡在¶
神聖之心再承校閲之制承上國之樷林贊𢎞剛於善¶
世祝皇祚於萬年溥仁福於一切也¶
　　　上清正一萬壽宫提㸃鶴巢黄公遺像贊¶
<pb:KR4e0090_WYG_073-23b>¶
縕金川之清叅𤣥都之真其中也抱一而含淳其外也¶
和光而同塵蓋嘗簉仙班於彤陛奉清問於紫宸於靖¶
海若也化潮為陸於殄旱魃也叱霆駕雲驅斥不祥顯¶
厥威用具體自然凝寂不動八袠髙年巢鶴飛騫遺像¶
儼然湛兮若存¶
　　　息庵禪師像贊¶
師既示寂其徒奉遺像求贊余素與師游為之贊曰¶
此吾廬陵忠簡胡公之裔而得法於青原七祖禪師之¶
<pb:KR4e0090_WYG_073-24a>¶
地究儒之宗攬釋之袐悟空之奥得佛之髓烱乎清鑑¶
之明純乎良璞之粹歴十方之鉅刹演七徴之妙義蓋¶
親藩嘗為之命駕而從化者隨所住而雲至晚駐錫於¶
都城遽遺履而西逝蓋嗣法者永慕乎其内而畵史僅¶
彷彿乎其外也¶
　　　雪巖陳處士壽星贊¶
承文範先生之宗家廬陵大櫟之里和厚而嚴重端直¶
而劼毖崇禮尚信好仁秉義蓋鄉閭髙其行而寒窶徳¶
<pb:KR4e0090_WYG_073-24b>¶
其恵春秋踰七而望八福禧岡崇而川至斯以祥開南¶
極光昭丙位錫慶流祉而綿綿之弗已也¶
　　銘¶
　　　日本硯銘¶
員而澤靜而貞效土貢來東溟¶
　　　廉謹堂銘(有序/)¶
金華朱侯為吉郡五月既治九縣就法度又惟出治之¶
本揭亷謹二字于退食之堂自勵也西昌楊某申為之¶
<pb:KR4e0090_WYG_073-25a>¶
銘銘曰¶
大邦之政非亷弗任為亷有方自寡欲澄心魚噬于緍¶
爰困于鬴誕先哲人持一介不取吉有朱侯㓗清為防¶
維罔替厥常民之攸望¶
行言雖庸昧謹斯危矧是邦政非謹曷宜車馳于(反/丨)或¶
仆于坪肆昔明訓如臨淵履氷吉有朱侯敬事若厲維¶
弗渝于易民之攸賴¶
　　　楊氏祠堂鍾銘¶
<pb:KR4e0090_WYG_073-25b>¶
肅肅祠庭祖考是崇祗奉有嚴左右鼓鍾發音鏗鈜祖¶
考在上孝子暨孫苾芬祀享至慤者誠至著者神誠神¶
孚合錫祚千年¶
　　　清慎齋銘(有序/)¶
江西布政司左參政㑹稽張居傑取賜誥中語名其燕¶
處之居曰清慎清慎者君子自脩之道也居傑發身儒¶
術歴官中外皆清要其亷㓗之操劼毖之行著聞二十¶
餘年而猶惓惓名其居以自儆者蓋君子不恃其所已¶
<pb:KR4e0090_WYG_073-26a>¶
能者自足且以祗帝命也将其逹諸事功可量乎哉吾¶
友賓客胡先生為之記余繼為之銘曰¶
凡事所務皆本諸身仕者之務承君理民事君猶天視¶
民猶子惟義與仁發之自己心為身主惟能克明惟謹¶
有恒厥績乃成心之弗清利欲所蔽若厥弗謹動底顛¶
躓鑑蔽于氛濯氛斯皎心滌利蔽毫絲洞照車行于阪¶
或仆于夷兢兢以持履豈蹈危矧儋崇爵方岳于佐矧¶
時江右地廣民夥民之戚欣自我之貽吏之良愚循我¶
<pb:KR4e0090_WYG_073-26b>¶
之為致吾湛明洗滌汙濁廓然大公以求民莫臨事顓¶
顓勵吾敬恭戒怠與忽審求厥中祗帝之訓恪臣之職¶
保民于康導屬于徳退食之居大書&KR0177;如出入眎瞻用¶
永終譽¶
　　　竹泉銘(有序/)¶
江陰朱善慶於所居疏泉藝竹適其幽澹之趣學士大¶
夫為之文若詩富矣又求予言予聞朱故詩禮家而善¶
慶慕德好文清尚士也為著竹泉銘云¶
<pb:KR4e0090_WYG_073-27a>¶
植物之生竹異且特匪剛匪柔清虚正直水出於山厥¶
源為泉其㓗湜湜其行涓涓伊竹之脩清者好之伊泉¶
之行智者樂之有逸者居既寛且幽有竹樷生有泉縈¶
流可蔭可休可鑒可湘可詠可謌逍遥徜徉凡古君子¶
維徳之勵有觀於外必飾於内淇澳之詩衞武之彰聖¶
著䝉象育徳之方咨善慶甫古訓是師維徳之資非維¶
宴嬉士竒作銘揭座之隅昕夕念哉式永終譽¶
　　贊¶
<pb:KR4e0090_WYG_073-27b>¶
　　　魯王書舊學贊(有序/)¶
魯府紀善王貞侍學魯王殿下将三十年貞以禮事王¶
有言必正王以師待貞有言必聽嘗大書舊學二字賜¶
貞又係以詞其徳之望之委曲周備貞間出見示夫為¶
親藩而得文學方正之士輔之固難為陪臣而得仁賢¶
恭儉之王事之尤難今觀此巻蓋交得之矣敬為贊曰¶
奕奕魯山奠國東藩顯顯宗王維親惟賢其賢伊何如¶
漢東平樂善與仁惟德之行臣王貞氏博學好古秉道¶
<pb:KR4e0090_WYG_073-28a>¶
與義為王毗輔王曰老成汝予師資汝言允臧予祗循¶
之臣貞鞠躬㡬三十載敬終如初靡敢渝怠王曰噫噫¶
汝良先覺汝予啟廸汝予舊學念之敬之王恒弗忘大¶
書貺之申言孔彰貞拜稽首臣何與力臣既耄矣敢忘¶
厚徳師友之益魚水之契維賢於賢希濶遭際臣貞來¶
嗣世謹寳藏珍玉所存常騰夜光¶
　　　漢使牧羝贊(有序/)¶
河南布政使旴江饒君示余李伯時漢使牧羝圗嗟乎¶
<pb:KR4e0090_WYG_073-28b>¶
蘇公之大節偉矣敬為贊曰¶
有漢之英烈烈子卿奉使北庭挺其忠貞幽窖阨窮飢¶
齧旃毛摧屈愈厲氣振愈豪川嶽可移志不可奪陵律¶
何人甘語乖刺羝也不乳鴈有帛書漢節來歸神明翼¶
扶壮齡而出皓首言返上謁茂陵淚血兼澘人臣之義¶
表表子卿終古弗磨日星其明奕奕麟閣有像儼如千¶
歲之下亦有畫圗圗傳者貌史著者心永作臣軌來世¶
攸欽¶
<pb:KR4e0090_WYG_073-29a>¶
　　　節壽堂贊(有序/)¶
節壽堂者番昜士胡秉常奉母之堂也合母之徳與福¶
而名之也母之徳非一節特其大端耳蓋母孀居四十¶
餘年謹禮如一日今年七十有九學士大夫為之傳與¶
記備矣秉常以名醫徴在北京於余往還厚故為作節¶
壽堂贊其詞曰¶
番有令母厥氏惟段柔懿夙成展也淑媛既嫓于胡實¶
簪纓家父母之孝移於舅姑姑有遺息乳之育之訓之¶
<pb:KR4e0090_WYG_073-29b>¶
篤之長焉有歸舅沒㡬時夫也遽繼辛苦鞠躬號泣襄¶
事抱癠在堂上有嗣姑無怙在襁下有一孤仰事俯畜¶
致誠單瘁事亡猶存禋祀靡怠稱未亡人越四十年氷¶
澄玉㓗式光所天禮度雍雍閨闈肅肅天佑徳人錫之¶
遐福有子有孫有詩有書康寜怡愉百歲豈多髙堂奕¶
奕有來蕃祉太史作詩表其族里¶
　¶
　東里續集巻四十五¶
